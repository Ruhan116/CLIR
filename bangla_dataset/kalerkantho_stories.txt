=== Article 1 ===
URL: https://www.kalerkantho.com/online/national/2025/12/25/1624692
Title: অবশেষে সিলেটে, বাংলাদেশের মাটিতে : তারেক রহমান
Date: 10:35 AM, December 2025, Thursday

বিএনপির ভারপ্রাপ্ত চেয়ারম্যান তারেক রহমানকে বহনকারী বিমান বাংলাদেশ এয়ারলাইনসের বিজি-২০২ ফ্লাইটটি সিলেটে অবতরণ করেছে। আজ বৃহস্পতিবার (২৫ ডিসেম্বর) সকাল ১০টার কিছুটা আগে সেখানে অবতরণ করে। এখানে প্রায় ১ ঘণ্টার  গ্রাউন্ড টার্নঅ্যারাউন্ডের পর সকাল ১০টা ৫৫ মিনিটে ঢাকার উদ্দেশে যাত্রা শুরু করবে।

জানা গেছে, বেলা ১১টা ৪৫ মিনিটে বিমানটি হযরত শাহজালাল আন্তর্জাতিক বিমানবন্দরে অবতরণ করবে।

আরো পড়ুন

শরিকদের জন্য আরো ৮ আসন ছাড়ল বিএনপি



দেশে ফিরেই সামাজিক যোগাযোগের মাধ্যম ফেসবুকে নিজের ভেরিফায়েড পেজ থেকে একটি পোস্ট দিয়েছেন তারেক রহমান। ওই পোস্টে তিনি দুটি ছবি যুক্ত করে লেখেন, ‘অবশেষে সিলেটে, বাংলাদেশের মাটিতে!’ ছবি দুটির একটিতে দেখা যায় তারেক রহমানকে। অপরটিতে তার সঙ্গে তার স্ত্রী জুবাইদা রহমানকে দেখা যায়।

এদিকে তারেক রহমানের মেয়ে জাইমা রহমান বাবার মতো একই কথা লিখে নিজের ফেসবুক আইডি থেকে একটি ছবি পোস্ট করেছেন। ছবিটিতে তারেক রহমান ও জুবাইদা রহমানের সঙ্গে দেখা যায় তাদের একমাত্র সন্তান জাইমা রহমানকে।

=== Article 2 ===
URL: https://www.kalerkantho.com/online/national/2025/12/25/1624649
Title: তারেক রহমানের জন্য বিমানবন্দরে পৌঁছেছে বুলেটপ্রুফ গাড়ি
Date: 08:36 AM, December 2025, Thursday

দীর্ঘ ১৭ বছর পর দেশে ফিরছেন বিএনপির ভারপ্রাপ্ত চেয়ারম্যান তারেক রহমান। আজ বৃহস্পতিবার বেলা ১১টা ৪৫ মিনিটে তাকে বহনকারী ফ্লাইট ‘বিজি ২০২’ ঢাকার হযরত শাহজালাল আন্তর্জাতিক বিমানবন্দরে অবতরণ করার কথা রয়েছে। এরই মধ্যে তারেক রহমানের জন্য বিমানবন্দরে পৌঁছেছে বুলেটপ্রুফ গাড়ি। সকাল ৭টার কিছুক্ষণ আগে গাড়িটি বিমানবন্দরে পৌঁছায়। এই গাড়িতে করেই তিনি বিমানবন্দর থেকে নানা কর্মসূচিতে যাবেন। এ ছাড়া যাতায়াত করবেন এই গাড়িতে করেই।

আরো পড়ুন

ঢাকায় তাপমাত্রা নামল ১৪ ডিগ্রিতে



এর আগে গতকাল বুধবার বাংলাদেশ সময় রাত সোয়া ১০টায় লন্ডনের হিথ্রো বিমানবন্দরে পৌঁছান তারেক রহমান। এ সময় যুক্তরাজ্য বিএনপির নেতাকর্মীরা তার সঙ্গে ছিলেন। বিমানবন্দরের নিরাপত্তা বেষ্টনী পর্যন্ত গিয়ে তারা তাদের নেতাকে বিদায় জানান। পরে তারেক রহমান ‘চেক-ইন’ করে বিমানবন্দরের ভেতরে প্রবেশ করেন। রাত সোয়া ১২টার দিকে তাকে বহনকারী ফ্লাইটটি ঢাকার পথে রওনা হয়। তার সঙ্গে স্ত্রী ডা. জুবাইদা রহমান ও মেয়ে ব্যারিস্টার জাইমা রহমান রয়েছেন। এ ছাড়া দলের প্রায় ৫০ জন নেতাকর্মী একই ফ্লাইটে বাংলাদেশে আসছেন। ফ্লাইটটি সিলেটের ওসমানী আন্তর্জাতিক বিমানবন্দরে যাত্রাবিরতি দিয়ে ঢাকায় পৌঁছবে।

বিএনপি সূত্র জানিয়েছে, তারেক রহমান বিমানবন্দরে ভিআইপি লাউঞ্জ ‘রজনীগন্ধা’য় অবস্থান শেষে তিনি সড়কপথে কুড়িল হয়ে ৩০০ ফিট এলাকায় নির্মিত সংবর্ধনা মঞ্চে যাবেন। সেখানে তিনি সমবেত জনতার উদ্দেশে সংক্ষিপ্ত বক্তব্য দেবেন এবং দুপুর ৩টা ৪০ মিনিট পর্যন্ত অবস্থান করবেন। ৩০০ ফিট এলাকা থেকে বসুন্ধরা জি ব্লকের গেট দিয়ে তারেক রহমান সরাসরি এভারকেয়ার হাসপাতালে যাবেন। সেখানে বিকেল ৪টা ১০ মিনিট থেকে প্রায় এক ঘণ্টা তিনি চিকিৎসাধীন মা ও বিএনপি চেয়ারপারসন খালেদা জিয়ার পাশে অবস্থান করবেন। হাসপাতাল থেকে বেরিয়ে তিনি গুলশান এভিনিউয়ের ১৯৬ নম্বর বাসভবনে (ফিরোজা) যাবেন।

আরো পড়ুন

৫০ কোটি টাকা চাঁদাবাজির অভিযোগে আলোচিত ‘জুলাইযোদ্ধা’ সুরভী গ্রেপ্তার



এদিকে তারেক রহমানের স্বদেশ প্রত্যাবর্তন ঘিরে তিন স্তরের কঠোর নিরাপত্তা ব্যবস্থা গ্রহণ করা হয়েছে। নিরাপত্তার স্বার্থে বৃহস্পতিবার সন্ধ্যা ৬টা পর্যন্ত শাহজালাল বিমানবন্দরে দর্শনার্থী প্রবেশ নিষিদ্ধ করেছে বেসামরিক বিমান চলাচল কর্তৃপক্ষ (বেবিচক)। বিমানবন্দর এলাকায় গোয়েন্দা নজরদারি বাড়ানোর পাশাপাশি সোয়াট টিমকেও প্রস্তুত রাখা হয়েছে।

অন্যদিকে প্রিয় নেতাকে বরণ করতে নিয়ে রাজধানীর জুলাই ৩৬ এক্সপ্রেসওয়েতে ভিড় করেছেন লাখো মানুষ। প্রিয় নেতাকে একনজর দেখতে তীব্র শীত উপেক্ষা করে সমাবেশস্থলে রাত কাটিয়েছেন হাজার হাজার মানুষ। বেলা বাড়ার সঙ্গে সঙ্গে কানায় কানায় পূর্ণ হয়ে গেছে জুলাই ৩৬ এক্সপ্রেসওয়ে। দেশের বিভিন্ন জেলা থেকে বাস, ট্রেন, লঞ্চসহ বিভিন্ন যানবাহনে ঢাকায় আসছেন মানুষ। ঢাকার আশেপাশের এলাকাগুলো থেকে ছোট ছোট মিছিল নিয়ে সমাবেশস্থলে আসছেন নেতাকর্মীরা।

=== Article 3 ===
URL: https://www.kalerkantho.com/online/country-news/2025/12/25/1624894
Title: গাজীপুরে ট্রেনে কাটা পড়ে ৩ জন নিহত
Date: 08:09 PM, December 2025, Thursday

গাজীপুরের কালীগঞ্জে ট্রেনে কাটা পড়ে তিন নারী নিহত হয়েছেন। বৃহস্পতিবার (২৫ ডিসেম্বর) বিকেলে আড়িখোলা রেলওয়ে স্টেশনের পূর্ব পাশে টেকপাড়া এলাকায় এ দুর্ঘটনা ঘটে।

নিহতরা হলেন নরসিংদীর শিবপুর উপজেলার মরজাল এলাকার বাসিন্দা কমলা বেগম (৫৫), তার নাতনি কালীগঞ্জ পৌরসভার দেওয়ালেরটেক এলাকার বাবু মিয়ার মেয়ে অনাদি আক্তার (১৩) এবং অনাদি আক্তারের প্রতিবেশী মোবারক হোসেনের স্ত্রী সাদিয়া বেগম (২৪)।

থানা পুলিশ ও স্থানীয় সূত্রে জানা যায়, ঢাকা থেকে ছেড়ে আসা নোয়াখালীগামী উপকূল এক্সপ্রেস ট্রেনটি বিকেল পাঁচটার দিকে আড়িখোলা রেলওয়ে স্টেশন অতিক্রম করছিল। ওই সময় নানী-নাতনি ও তাদের প্রতিবেশী সাদিয়া বেগম একসঙ্গে রেললাইনে হাঁটতে গিয়ে অসাবধানতাবশত ওই ট্রেনের নিচে কাটা পড়েন। এতে ঘটনাস্থলেই কমলা বেগম ও সাদিয়া বেগমের মৃত্যু হয়। গুরুতর আহত অবস্থায় অনাদি আক্তারকে স্থানীয়রা উদ্ধার করে কালীগঞ্জ উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাকে মৃত ঘোষণা করেন।

নরসিংদী রেলওয়ে পুলিশ ফাঁড়ির উপ-পরিদর্শক (এসআই) দিলীপ চন্দ্র সরকার জানান, ঘটনাস্থলে গিয়ে মরদেহগুলোর সুরতহাল সম্পন্ন করা হয়েছে। স্বজনদের আবেদনের প্রেক্ষিতে ঊর্ধ্বতন কর্তৃপক্ষের অনুমতি নিয়ে লাশ বিনা ময়নাতদন্তে হস্তান্তর করা হয়েছে।

=== Article 4 ===
URL: https://www.kalerkantho.com/online/country-news/2025/07/01/1540177
Title: কাজিপুরের চরাঞ্চলে গরুর লাম্পি স্কিন ভাইরাসের ভয়াবহ সংক্রমণ
Date: 04:47 PM, July 2025, Tuesday

সিরাজগঞ্জের কাজিপুর উপজেলার চরাঞ্চলের ছয়টি ইউনিয়নে গবাদি পশুর মধ্যে লাম্পি স্কিন ডিজিজ ভাইরাসের ভয়াবহ সংক্রমণ ছড়িয়ে পড়েছে। এতে প্রতিদিনই প্রায় সুস্থসবল গরু আক্রান্ত হচ্ছে এবং চিকিৎসার অভাবে অনেক গরু মারা যাচ্ছে বলে অভিযোগ উঠেছে।

যমুনার চরে অবিস্থত তেকানী, চরগিরিশ, নাটুয়ারপাড়া, খাসরাজবাড়ি, নিশ্চিন্তপুর ও মনসুরনগর ইউনিয়নে গরুর এই ভাইরাস জনিত রোগের প্রাদুর্ভাব প্রকট আকার ধারণ করেছে। এই রোগে আক্রান্ত গরুর শরীরে ফোস্কা, জ্বর, ক্ষত ও দুর্বলতা দেখা যাচ্ছে। অনেক গরু খাওয়া বন্ধ করে দিয়েছে এবং ইতোমধ্যে বেশ কিছু গরু মারা গেছে।

আরো পড়ুন

মুজিববাদী সংবিধান ফেলে নতুন সংবিধান প্রণয়ন করতে হবে : আখতার



খোঁজ নিয়ে জানা গেছে, উপজেলার নাটুয়ারপাড়া ইউনিয়নের পানাগাড়ি গ্রামের কৃষক মাজম ফকিরের একটি গাভি, আকালিয়ার একটি ষাঁড়, আনোয়ার মিয়া ও আকতার মন্ডলের একটি করে বলদ এই রোগে এরই মধ্যে মারা গেছে। আর আক্রান্ত হয়েছে তেকানি ইউনিয়নের পলাশ শেখের একটি, আব্দুস সালাম ও নায়েব আলীর মোট পাঁচটি গরু।

কৃষক আকালিয়া বলেন, ‘আমরা চরের মানুষ। এহানে কোন সরকারি ডাক্তার পাইনা। গরুটা মরে যাওয়ায় আমি ক্ষতির মুখে পড়েছি।’

তেকানি গ্রামের পলাশ শেখ বলেন, ‘আমরা উপজেলা প্রাণিসম্পদ অফিসে যোগাযোগ করেও তেমন কোনো সহায়তা পাইনি। এখন নিজেদের চেষ্টায় ওষুধ কিনে চিকিৎসা করছি। দেখা যাক কী হয়।’



নিশ্চিন্তপুর ইউনিয়নের জজিরা মধ্যবাজার এলাকার সোহেল কারী বলেন, ‘আমার একটি গরু তিন দিন ধরে খাচ্ছে না। গা ফুলে ফোস্কার মতো উঠেছে। কি করব বুঝতে পারছি না।’

এ বিষয়ে কাজিপুর উপজেলা প্রাণিসম্পদ কর্মকর্তা ডা. দিদারুল আহসান বলেন, ‘লাম্পি স্কিন ডিজিজ এক ধরনের  মশা-মাছি বাহিত ভাইরাসজনিত রোগ। এর কোন প্রতিষেধক সরকারিভাবে সাপ্লাই নেই। একটি ভ্যাকসিন বাজারে পাওয়া যায় সেটা কিনে কৃষককে গরুর চিকিৎসা করতে হবে।

তিনি আরো জানান, যাতে মশা-মাছি গরুকে কামড়াতে না পারে সেজন্যে মশারি ব্যবহার করা যেতে পারে।  আক্রান্ত গরুকে আলাদা করে রাখতে হবে। আক্রান্ত গরুকে অস্থায়ী ব্যবস্থায় লেবু খাওয়ানো, প্রয়োজনে প্যারাসিটামল দেওয়া যেতে পারে।

গরুর চিকিৎসা বিষয়ে তিনি জানান, চরাঞ্চলের দুর্গম এলাকায় চিকিৎসাসেবা পৌঁছানো কিছুটা কঠিন। তবে উপজেলা প্রাণিসম্পদ কার্যালয় থেকে জরুরি সেবা দেওয়ার চেষ্টা চলছে।

এদিকে স্থানীয় খামারি ও কৃষকরা অভিযোগ করেছেন, সময়মতো চিকিৎসা না পেয়ে তারা বিপাকে পড়েছেন। একমাত্র আয়ের উৎস গরু মারা যাওয়ায় অনেকে আর্থিকভাবে ক্ষতিগ্রস্ত হচ্ছেন।

=== Article 5 ===
URL: https://www.kalerkantho.com/online/world/2025/07/01/1540062
Title: ইউএসএইডের বাজেট কর্তন: ৫ বছরের মধ্যে হতে পারে ১ কোটি ৪০ লাখ মানুষের মৃত্যু
Date: 12:21 PM, July 2025, Tuesday

ডোনাল্ড ট্রাম্প প্রশাসনের মানবিক সহায়তা তহবিলে বড় ধরনের কাটছাঁটের সিদ্ধান্তের ফলে ২০৩০ সালের মধ্যে অতিরিক্ত এক কোটি ৪০ লাখের বেশি মানুষের মৃত্যু হতে পারে বলে সতর্ক করেছে দ্য ল্যানসেট মেডিকেল জার্নালে প্রকাশিত একটি গবেষণা। গবেষণাটি বলছে, এ মৃত্যুর এক-তৃতীয়াংশই হবে শিশুদের মধ্যে।

যুক্তরাষ্ট্রের পররাষ্ট্রমন্ত্রী মার্কো রুবিও মার্চ মাসে জানান, প্রেসিডেন্ট ট্রাম্পের নেতৃত্বাধীন প্রশাসন যুক্তরাষ্ট্র আন্তর্জাতিক উন্নয়ন সংস্থা (ইউএসএইড)-এর ৮০ শতাংশেরও বেশি কর্মসূচি বাতিল করেছে। গবেষণাটির সহলেখক এবং বার্সেলোনা ইনস্টিটিউট ফর গ্লোবাল হেলথের গবেষক ডাভিদে রাসেলা বলেন, ‘এই তহবিল হ্রাস বহু নিম্ন ও মধ্য আয়ের দেশের জন্য একটি বৈশ্বিক মহামারি বা বড় ধরনের যুদ্ধের মতো ধাক্কা হিসেবে দেখা দিতে পারে।’

তিনি আরো বলেন, ‘এই সিদ্ধান্ত গত দুই দশকে স্বাস্থ্য খাতে দরিদ্র জনগোষ্ঠীর জন্য অর্জিত অগ্রগতি হঠাৎ থামিয়ে দিতে পারে – এমনকি তা উল্টে দিতেও পারে।’

এই গবেষণাটি এমন সময় প্রকাশিত হলো, যখন স্পেনের সেভিল শহরে জাতিসংঘের উদ্যোগে একটি দশকের সবচেয়ে বড় আন্তর্জাতিক সহায়তা সম্মেলন অনুষ্ঠিত হচ্ছে। এতে শতাধিক বিশ্বনেতা অংশ নিচ্ছেন।

গবেষণা অনুযায়ী, ২০০১ থেকে ২০২১ সালের মধ্যে ইউএসএইড কর্মসূচিগুলো উন্নয়নশীল দেশগুলোতে প্রায় ৯ কোটি ১০ লাখ মানুষের জীবন বাঁচিয়েছে। তবে গবেষকরা সতর্ক করছেন, যদি এই তহবিল ৮৩ শতাংশ পর্যন্ত কমানো হয় – যেটি ট্রাম্প প্রশাসন ইতোমধ্যে ঘোষণা করেছে – তাহলে ২০৩০ সালের মধ্যে ১ কোটি ৪০ লাখ অতিরিক্ত মানুষের মৃত্যু হতে পারে। এদের মধ্যে ৪৫ লাখের বেশি শিশু থাকবে যাদের বয়স পাঁচ বছরের কম, অর্থাৎ বছরে প্রায় ৭ লাখ শিশুর মৃত্যু হতে পারে।

ট্রাম্প প্রশাসনের অধীন, যা ধনকুবের ইলন মাস্কের খরচ কমানোর উদ্যোগের দ্বারা অনুপ্রাণিত, ফেডারেল কর্মচারী সংখ্যা হ্রাস করাকে অগ্রাধিকার দিয়েছে। প্রশাসন ইউএসএইডকে ‘লিবারাল প্রকল্পে’ অর্থায়নের অভিযোগও করেছে। বিশ্বের সবচেয়ে বড় মানবিক সহায়তা প্রদানকারী দেশ হিসেবে যুক্তরাষ্ট্র ৬০টিরও বেশি দেশে কাজ করে আসছে, প্রধানত বিভিন্ন ঠিকাদারি সংস্থার মাধ্যমে।

রুবিও জানিয়েছেন, এখনও প্রায় ১ হাজার কর্মসূচি অবশিষ্ট রয়েছে, যেগুলো যুক্তরাষ্ট্রের পররাষ্ট্র দপ্তরের অধীনে এবং কংগ্রেসের পরামর্শক্রমে আরো দক্ষতার সঙ্গে পরিচালিত হবে। তবে জাতিসংঘের কর্মকর্তারা জানিয়েছেন, মাঠ পর্যায়ের বাস্তবতা ভালো কিছু বলছে না।

গত মাসে বিবিসিকে এক জাতিসংঘ কর্মকর্তা বলেন, যুক্তরাষ্ট্রের সহায়তা হ্রাসের কারণে কেনিয়ার শরণার্থী শিবিরগুলোতে খাদ্য সরবরাহ ইতিহাসে সর্বনিম্ন পর্যায়ে নেমে গেছে এবং লাখ লাখ মানুষ ধীরে ধীরে না খেয়ে মরছে।

উত্তর-পশ্চিম কেনিয়ার কাকুমা হাসপাতালে বিবিসির এক প্রতিবেদনে দেখা গেছে, একটি শিশু যেটি নাড়াচাড়া করতে পারছে না, অপুষ্টির লক্ষণ স্পষ্ট – চামড়া কুঁচকে গেছে এবং খোসা উঠছে।

=== Article 6 ===
URL: https://www.kalerkantho.com/online/country-news/2025/11/23/1610102
Title: ফের রেলপথ অবরোধ বাকৃবি শিক্ষার্থীদের, ট্রেন চলাচল বন্ধ
Date: 02:12 PM, November 2025, Sunday

৪৭তম বিসিএস লিখিত পরীক্ষার সময় পেছানোর দাবি না মানায় গতকাল শনিবার (২২ নভেম্বর) রাতের পর আবারও রেলপথ অবরোধ করেছে বাংলাদেশ কৃষি বিশ্ববিদ্যালয়ের (বাকৃবি) প্রিলিমিনারি পরীক্ষায় উত্তীর্ণ শিক্ষার্থীরা। এসময় ঢাকা থেকে ময়মনসিংহগামী তিস্তা এক্সপ্রেস আটকে দেন শিক্ষার্থীরা। এতে  ঢাকা-ময়মনসিংহ রুটের রেল চলাচল বন্ধ হয়ে যায়।

আজ রবিবার (২৩ নভেম্বর) সকাল থেকে শিক্ষার্থীরা বিশ্ববিদ্যালয়ের বিভিন্ন হল থেকে ক্ষুদ্র ক্ষুদ্র মিছিল নিয়ে আব্দুল জব্বার মোড়ে রেললাইনসংলগ্ন এলাকায় জড়ো হতে থাকেন। এরপর সকাল ১১টায় তিস্তা এক্সপ্রেস আটকে দেন তারা।

বিসিএস প্রত্যাশীরা ‘এক দুই তিন চার, পিএসসি স্বৈরাচার’, ‘সবাই পায় ছয় মাস, আমরা কেন দুই মাস’,? ‘সময় চাই সময় চাই, যৌক্তিক সময় চাই’, ‘আমার ভাই অনশনে, পিসএসসি কি করে’,? ‘আবু সাঈদের বাংলায়, বৈষম্যের ঠাঁই নাই’ ইত্যাদি স্লোগান দেন।

বিসিএসপ্রত্যাশী শিক্ষার্থী মো. রিজভী ইসলাম বলেন, 'আগের যেসব বিসিএসে  লিখিত পরীক্ষায় ছয় মাস থেকে এক বছর পর্যন্ত সময় দেওয়া হতো, সেখানে এ  বছর নতুন ব্যাচের জন্য মাত্র দুই মাস সময় দেওয়া হয়েছে, যা কোনোভাবেই মেনে নেওয়া যায় না।’ তিনি বলেন, ‘এটি আমাদের কোনো অযৌক্তিক দাবি নয়। পিএসসিকে এটি মানতেই হবে। যে পর্যন্ত পিএসসি সময় পরিবর্তন না করছে, সে পর্যন্ত অবরোধ চলবে।'

‌ট্রেনের যাত্রী আব্দুল কা‌দির বির‌ক্তি প্রকাশ ক‌রে ব‌লেন, ‘শিক্ষার্থী‌দের দা‌বি যৌ‌ক্তিক। ত‌বে জনদু‌র্ভোগ যা‌তে না হয়, সে‌ই দি‌কেও তা‌দের নজর দি‌তে হ‌বে। তা‌দের যা দা‌বি-দাওয়া আছে, তা প্রশাস‌নের শীর্ষস্থানীয় ব‌্যক্তি‌দের সঙ্গে  আলোচনা ক‌রে সমাধান কর‌তে হ‌বে। প্রায় দুই ঘণ্টা ধরে ট্রেনে আট‌কে আছে, যা প্রচণ্ড বির‌ক্তিকর।’

এদিকে, ট্রেন আটকানোর ঘটনায় উদ্বেগ প্রকাশ করেছেন বাকৃবি উপাচার্য অধ্যাপক ড. এ কে ফজলুল হক ভূঁইয়া। তিনি বলেন, ‘৪৭তম বিসিএস পরীক্ষার সময়সূচি নিয়ে যে জটিলতা সৃষ্টি হয়েছে, তার জেরে শিক্ষার্থীরা মাঝেমধ্যেই রেললাইন অবরোধ করছে। বিশ্ববিদ্যালয় প্রশাসন ও স্থানীয় প্রশাসন শিক্ষার্থীদের বোঝানোর চেষ্টা করছে এবং তাদের দাবির বিষয়ে উর্ধ্বতন কর্তৃপক্ষের সঙ্গে যোগাযোগ করছে।  শিক্ষার্থীদের দাবি ন্যায্য হলে বিসিএস কর্তৃপক্ষের উচিত তা দ্রুত বাস্তবায়নের রূপরেখা দেওয়া।'

উপাচার্য আরো বলেন, ‘আন্দোলনরত শিক্ষার্থীদের কাছে আহ্বান, দেশের আইন রয়েছে, বিশ্ববিদ্যালয়েরও নিজস্ব আইন রয়েছে। যেকোনো আন্দোলন হতে হবে নিয়মতান্ত্রিক। এর ব্যত্যয় ঘটলে বিশ্ববিদ্যালয়ের সম্মানহানির পাশাপাশি জনদুর্ভোগ সৃষ্টি হবে। তারা যেন বিষয়টি বিবেচনায় নিয়ে দ্রুত রেল অবরোধ প্রত্যাহার করে।’

=== Article 7 ===
URL: https://www.kalerkantho.com/online/Politics/2025/11/23/1610096
Title: এনসিপির মনোনয়নপত্র কিনেছেন ১৪৪৮ জন
Date: 01:56 PM, November 2025, Sunday

ত্রয়োদশ জাতীয় সংসদ নির্বাচনে প্রার্থী হতে জাতীয় নাগরিক পার্টির (এনসিপি) মনোনয়নপত্র কিনেছেন ১ হাজার ৪৪৮ জন। ১০টি সাংগঠনিক বিভাগ অনুযায়ী মনোনয়ন প্রত্যাশীদের পৃথকভাবে সাক্ষাৎকার নিচ্ছে এনসিপি। আজ রবিবার ও আগামীকাল সোমবার এ সাক্ষাৎকার চলবে।

আজ বেলা সাড়ে ১১টার পর রাজধানীর শহীদ আবু সাঈদ কনভেনশন হলে সংবাদ সম্মেলনে এসব তথ্য জানিয়েছেন এনসিপির জ্যেষ্ঠ যুগ্ম সদস্যসচিব ডা. তাসনিম জারা।

ডা. তাসনিম জারা সংবাদ সম্মেলনে বলেন, ‘মনোনয়ন প্রত্যাশীদের আজ এবং কাল এখানে (আবু সাঈদ কনভেনশন হল) সাক্ষাৎকার চলবে। এরপর আমরা চূড়ান্ত তালিকা প্রকাশ করব।’

এনসিপির মুখ্য সমন্বয়ক নাসীরুদ্দীন পাটওয়ারী বলেন, ‘চব্বিশের স্পিরিট ধরে রাখতে, গণ-অভ্যুত্থানের প্রতিনিধিদের সংসদে যাওয়া উচিত। আমরা সংসদে গেলে সংস্কার বাস্তবায়নের জন্য কাজ করে যাবো।’

=== Article 8 ===
URL: https://www.kalerkantho.com/online/country-news/2025/11/23/1610098
Title: ধর্ম নিয়ে বাউল শিল্পী আবুল সরকারের কটূক্তি: মানিকগঞ্জে বিক্ষোভ
Date: 01:58 PM, November 2025, Sunday

ইসলাম ধর্ম নিয়ে কটূক্তির অভিযোগে গ্রেপ্তার বাউল শিল্পী আবুল সরকারের সর্বোচ্চ শাস্তির দাবিতে মানিকগঞ্জে বিক্ষোভ মিছিল ও সমাবেশ হয়েছে।

রবিবার (২৩ নভেম্বর) সকাল ৯টায় মানিকগঞ্জ জেলা বাসস্ট্যান্ড এলাকায় সর্বস্তরের আলেম-ওলামা ও তাওহিদী জনতার ব্যানারে এ সমাবেশ অনুষ্ঠিত হয়। বিক্ষোভকারীরা বাউলদের ইসলামবিরোধী সব ধরনের কার্যক্রম নিষিদ্ধ করারও দাবি জানান।

পরে সেখান থেকে একটি বিক্ষোভ মিছিল বের হয়ে শহরের প্রধান সড়ক প্রদক্ষিণ করে শহীদ চত্বরে গিয়ে শেষ হয়।

উল্লেখ্য, ইসলাম ধর্ম নিয়ে কটূক্তি করার অভিযোগে দায়ের হওয়া মামলায় বাউল শিল্পী আবুল সরকার বর্তমানে কারাগারে রয়েছেন।

=== Article 9 ===
URL: https://www.kalerkantho.com/online/national/2025/07/01/1540171
Title: গত অর্থবছরে অনলাইনে ১৭ লাখের বেশি আয়কর রিটার্ন দাখিল
Date: 04:26 PM, July 2025, Tuesday

এবার ১৭ লাখের বেশি করদাতা অনলাইনে আয়কর রিটার্ন দাখিল করেছেন বলে জানিয়েছেন জাতীয় রাজস্ব বোর্ড। এ ছাড়া ২০২৪-২৫ অর্থবছরে ২১ লাখ ৬৫ হাজার ৩২১ জন করদাতা ই-রিটার্নের জন্য রেজিস্ট্রেশন সম্পন্ন করেছে বলে জানিয়েছে এনবিআর।

আজ মঙ্গলবার (১ জুলাই) জাতীয় রাজস্ব বোর্ড থেকে পাঠানো এক সংবাদ বিজ্ঞপ্তি থেকে এ তথ্য জানা গেছে।

সংবাদ বিজ্ঞপ্তিতে এনবিআর জানিয়েছে, সব ধরনের আয়কর সেবা করদাতাদের দোরগোড়ায় পৌঁছে দিতে জাতীয় রাজস্ব বোর্ড প্রতিজ্ঞাবদ্ধ। জাতীয় রাজস্ব বোর্ডের অটোমেশনের আওতায় অনলাইনে রিটার্ন দাখিল প্রক্রিয়া এক যুগান্তকারী পদক্ষেপ হিসেবে করদাতাদের মাঝে ব্যাপক সাড়া ফেলেছে এবং স্বতঃস্ফূর্ত রিটার্ন দাখিলে করদাতাদের উদ্বুদ্ধ করেছে।

অনলাইনে রিটার্ন দাখিল প্রক্রিয়া ক্রমে সহজীকরণ ও অধিকতর করদাতাবান্ধবকরণের ফলে ২০২৪-২৫ অর্থবছরে ১৭ লাখ ১২ হাজার ৪৯২ জন করদাতা অনলাইনে আয়কর রিটার্ন দাখিল করেছেন বলে জানিয়েছে এনবিআর। একই সঙ্গে ২১ লাখ ৬৫ হাজার ৩২১ জন করদাতা ই-রিটার্নের জন্য রেজিস্ট্রেশন সম্পন্ন করেছেন।

করদাতাদের নিরবচ্ছিন্ন সেবা প্রদানের লক্ষ্যে সারা বছর ধরে অনলাইনে রিটার্ন দাখিল এবং অনলাইনে তাৎক্ষণিক আয়কর সনদ প্রদান অব্যাহত ছিল, যা চলমান থাকবে বলে জানিয়েছে এনবিআর।

রিটার্ন দাখিলের পর করদাতা কর্তৃক রিটার্নে কোনো ভুল-ত্রুটি পরিলক্ষিত হলে আয়কর আইন ২০২৩ এর ১৮০(১) ধারা মোতাবেক মূল রিটার্ন দাখিলের ১৮০ দিনের মধ্যে ১৮০(২) ধারায় ঘরে বসেই সহজে অনলাইনে সংশোধিত রিটার্ন দাখিলের সুযোগ অব্যাহত থাকবে।

=== Article 10 ===
URL: https://www.kalerkantho.com/online/Politics/2025/12/25/1624845
Title: জুলাই ৩৬ এক্সপ্রেসওয়েতে তারেক রহমানের পূর্ণাঙ্গ ভাষণ
Date: 05:31 PM, December 2025, Thursday

বিএনপির ভারপ্রাপ্ত চেয়ারম্যান তারেক রহমান বলেছেন, ‘প্রিয় ভাই-বোনেরা, প্রিয় মা-বোনেরা আসসালামু আলাইকুম। আজ প্রথমেই আমি রাব্বুল আলামিনের দরবারে হাজারো-লক্ষ-কোটি শুকরিয়া জানাতে চাই। তার অশেষ রহমতে আজ আমি আমার প্রিয় মাতৃভূমিতে ফিরে আসতে পেরেছি, আপনাদের দোয়ায় আপনাদের মাঝে।

আজ বৃহস্পতিবার রাজধানীর ৩৬ জুলাই এক্সপ্রেসওয়ে (তিন শ ফিট) সংবর্ধনা অনুষ্ঠানে তিনি এসব কথা বলেন। এর আগে বিমান বাংলাদেশ এয়ারলাইনসের বিজি-২০২ ফ্লাইটে তিনি সিলেটে অবতরণ করেন। এরপর বিমানটিতে হযরত শাহজালাল আন্তর্জাতিক বিমানবন্দরে আসেন তিনি। এ সময় তার সঙ্গে তার স্ত্রী জুবাইদা রহমান ও মেয়ে জাইমা রহমান ছিলেন।

আরো পড়ুন

হাদি হত্যাকাণ্ড : ফয়সালের স্ত্রীসহ ৩ আসামির স্বীকারোক্তিমূলক জবানবন্দি



তারেক রহমান বলেন, ‘প্রিয় ভাই-বোনেরা, আমাদের এই প্রিয় মাতৃভূমি ১৯৭১ সালে লাখো শহীদের রক্তের বিনিময়ে অর্জিত হয়েছিল। ঠিক একইভাবে ৭৫-এ আবার ৭ই নভেম্বর আধিপত্যবাদীদের হাত থেকে রক্ষার জন্য সেদিন সিপাহী জনতার বিপ্লবের মাধ্যমে আধিপত্যবাদের হাত থেকে দেশকে রক্ষা করা হয়েছিল। একইভাবে পরবর্তীতে ৯০-এ স্বৈরাচারের বিরুদ্ধে এ দেশের জনগণ, এ দেশের খেটেখাওয়া মানুষ তাদের গণতান্ত্রিক অধিকারকে ছিনিয়ে এনেছিল। কিন্তু তারপরেও ষড়যন্ত্রকারীদের ষড়যন্ত্র থেমে থাকেনি। আমরা তারপর দেখেছি ২০২৪ সাল। ’৭১ সালে এই দেশের মানুষ যেমন স্বাধীনতা অর্জন করেছিল, এ দেশের ছাত্র-জনতাসহ সর্বস্তরের মানুষ কৃষক-শ্রমিক-গৃহবধূ, নারী-পুরুষ, মাদরাসার ছাত্রসহ দল-মত, শ্রেণি-পেশা নির্বিশেষে সব মানুষ ২০২৪ সালের ৫ আগস্ট এই দেশের স্বাধীনতা এবং সার্বভৌমত্বকে রক্ষা করেছিল।’

তিনি আরো বলেন, ‘প্রিয় ভাই-বোনেরা আজ বাংলাদেশের মানুষ কথা বলার অধিকার ফিরে পেতে চায়। তারা তাদের গণতান্ত্রিক অধিকার ফিরে পেতে চায়। বাংলাদেশের মানুষ চায়—তারা তাদের যোগ্যতা অনুযায়ী ন্যায্য অধিকার পাবে। প্রিয় ভাই-বোনেরা, আজ আমাদের সময় এসেছে সবাই মিলে দেশ গড়ার। এই দেশে যেমন পাহাড়ের মানুষ আছে এই দেশে একইভাবে সমতলের মানুষ আছে। এই দেশে মুসলমান-বৌদ্ধ-খ্রিস্টান-হিন্দুসহ বিভিন্ন ধর্মের মানুষ বসবাস করে। আমরা চাই সবাই মিলে এমন একটি বাংলাদেশ গড়ে তুলব, যেই বাংলাদেশের স্বপ্ন একজন মা দেখেন। অর্থাৎ একটি নিরাপদ বাংলাদেশ আমরা গড়ে তুলতে চাই। যে বাংলাদেশে একজন নারী, একজন পুরুষ, একজন শিশু যে-ই হোক না কেন ঘর থেকে বের হলে যেন নিরাপদে আবারও ঘরে ফিরে আসতে পারে।’

আরো পড়ুন

শিক্ষক-শিক্ষার্থী ও কর্মকর্তা-কর্মচারীদের ফেসবুক ব্যবহারে মাউশির সতর্কতা জারি



প্রিয় ভাই-বোনেরা, এই দেশের জনসংখ্যার অর্ধেক নারী, ৪ কোটিরও বেশি তরুণ প্রজন্মের সদস্য, পাঁচ কোটির মতো শিশু উল্লেখ করে বিএনপির ভারপ্রাপ্ত চেয়ারম্যান বলেন, ‘৪০ লাখের মতো প্রতিবন্ধী মানুষ রয়েছেন, রয়েছেন কয়েক কোটি কৃষক-শ্রমিক। এই মানুষগুলোর একটি প্রত্যাশা আছে এই রাষ্ট্রের কাছে। এই মানুষগুলোর একটি আকাঙ্ক্ষা আছে এই দেশের কাছে। আজ আমরা সবাই যদি ঐক্যবদ্ধ হই, আজ আমরা যদি সবাই প্রতিজ্ঞাবদ্ধ হই—তাহলে আমরা এই লক্ষ কোটি মানুষের সেই প্রত্যাশাগুলো পূরণ করতে পারব ইনশাআল্লাহ। প্রিয় ভাই-বোনেরা, ৭১ সালে আমাদের শহীদরা নিজের জীবন উৎসর্গ করেছিলেন এইরকম একটি বাংলাদেশ গঠনের জন্য।’

সাবেক প্রধানমন্ত্রী বেগম খালেদা জিয়ার ছেলে বলেন, ‘বিগত ১৫ বছরে শত শত হাজারো গুম খুনের শিকার হয়েছে। শুধু রাজনৈতিক দলের সদস্য নয়, নিরীহ মানুষও প্রতিবাদ করতে গিয়ে অত্যাচার-নির্যাতনের শিকার হয়েছে, জীবন দিয়েছে। ২০২৪ সাল মাত্র সেদিনের ঘটনা। আমরা দেখেছি আমাদের তরুণ প্রজন্মের সদস্যরা কিভাবে নিজের জীবন উৎসর্গ করেছে দেশের এই স্বাধীনতা এবং সার্বভৌমত্বকে রক্ষা করার জন্য। প্রিয় ভাই-বোনেরা কয়েকদিন আগে এই বাংলাদেশের ২৪-এর আন্দোলনের এক সাহসী সদস্য ওসমান হাদিকে হত্যা করা হয়েছে। ওসমান হাদি শহীদ হয়েছে। প্রিয় ভাই-বোনেরা, ওসমান হাদি চেয়েছিল এই দেশের মানুষের জন্য গণতন্ত্র প্রতিষ্ঠিত হোক। এই দেশের মানুষের গণতান্ত্রিক অধিকার প্রতিষ্ঠিত হোক। এই দেশের মানুষ তাদের গণতান্ত্রিক এবং অর্থনৈতিক অধিকার ফিরে পাক।’

আরো পড়ুন

তারেক রহমানের সঙ্গে দেশে এলো জেবু



তিনি বলেন, ‘আজ ২৪-এর আন্দোলনে যারা শহীদ হয়েছেন, ওসমান হাদিসসহ ৭১ এ যারা শহীদ হয়েছেন, বিগত স্বৈরাচারের সময় বিভিন্নভাবে গুম-খুনের শিকার হয়েছেন, এই মানুষগুলোর রক্তের ঋণ যদি শোধ করতে হয়। আসুন আমরা আমাদের সেই প্রত্যাশিত বাংলাদেশ গড়ে তুলব। যেখানে আমরা সবাই মিলে কাজ করব, যেখানে আমরা সবাই মিলে আমাদের প্রত্যাশিত বাংলাদেশকে গড়ে তুলব। প্রিয় ভাই-বোনেরা, বিভিন্ন আধিপত্যবাদ শক্তির গুপ্তচরেরা বিভিন্নভাবে ষড়যন্ত্রে এখন লিপ্ত রয়েছে। আমাদেরকে ধৈর্যশীল হতে হবে। আমাদেরকে ধৈর্য ধারণ করতে হবে। বিশেষ করে তরুণ প্রজন্মের যে সদস্যরা আছেন আপনারাই আগামী দিন দেশকে নেতৃত্ব দেবেন, দেশকে গড়ে তুলবেন, এই দায়িত্ব তরুণ প্রজন্মের সদস্যদেরকে আজ গ্রহণ করতে হবে, যাতে করে এই দেশকে আমরা সুন্দরভাবে গড়ে তুলতে পারি। শক্ত ভিত্তির ওপরে গণতান্ত্রিক ভিত্তি, শক্তিশালী অর্থনৈতিক ভিত্তির ওপরে যাতে এই দেশকে আমরা গড়ে তুলতে পারি। প্রিয় ভাই-বোনেরা, আমার সঙ্গে আজকে মঞ্চে এখানে বহু জাতীয় নেতৃবৃন্দ বসে আছেন। আসুন আজকে আমরা দুহাত তুলে আল্লাহর দরবারে দোয়া করি। আল্লাহর রহমত আমরা চাই। যেসব জাতীয় নেতৃবৃন্দ এই মঞ্চে আছেন, মঞ্চের বাইরে যেসব জাতীয় আরো নেতৃবৃন্দ আছেন, আমরা সবাই মিলে এই দেশকে নেতৃত্ব দিয়ে আমাদের বাংলাদেশের জনগণের প্রত্যাশিত সেই বাংলাদেশকে আমরা গড়ে তুলতে চাই।’

যেকোনো মূল্যে আমাদেরকে এই দেশের শান্তি-শৃঙ্খলা রক্ষা করতে হবে উল্লেখ করে তারেক জিয়া বলেন, ‘যেকোনো উসকানির মুখে আমাদেরকে ধীর-শান্ত থাকতে হবে। প্রিয় ভাই-বোনেরা, আমরা দেশে শান্তি চাই। ভাই-বোনেরা, মার্টিন লুথার কিং নাম শুনেছেন না? তার একটি বিখ্যাত ডায়ালগ আছে—আই হ্যাভ এ ড্রিম। আজ এই বাংলাদেশের মাটিতে দাঁড়িয়ে আপনাদের সবার সামনে আমি বলতে চাই—বাংলাদেশ জাতীয়তাবাদী দলের একজন সদস্য হিসাবে আপনাদের সামনে আমি বলতে চাই, আই হ্যাভ আ প্ল্যান ফর দ্য পিপল, অফ মাই কান্ট্রি, ফর মাই কান্ট্রি। আজ এই পরিকল্পনা দেশের মানুষের স্বার্থে, দেশের উন্নয়নের জন্য, দেশের মানুষের ভাগ্যের পরিবর্তনের জন্য যদি সেই প্ল্যান সেই কার্যক্রম সেই পরিকল্পনাকে বাস্তবায়ন করতে হয়। প্রিয় ভাই-বোনেরা, এই জনসমুদ্রে যত মানুষ উপস্থিত আছেন, এই সারা বাংলাদেশে গণতন্ত্রের শক্তি যত মানুষ উপস্থিত আছেন প্রত্যেকটি মানুষের সহযোগিতা আমার লাগবে।’

তিনি বলেন, ‘আপনারা যদি আমাদের পাশে থাকেন আপনারা যদি আমাদেরকে সহযোগিতা করেন, ইনশাআল্লাহ আমরা এ প্ল্যান বাস্তবায়ন করতে সক্ষম হব। আসুন আমরা আল্লাহ রাব্বুল আলামিনের দরবারে হাত তুলে প্রার্থনা করি—হে রাব্বুল আলামিন, হে একমাত্র মালিক, হে একমাত্র পরবারদিগার, হে একমাত্র রহমত দানকারী, হে একমাত্র সাহায্যকারী আজ আপনি যদি আমাদেরকে রহমত দান করেন, তাহলে আমরা এই দেশের মানুষ কঠোর পরিশ্রম করার মাধ্যমে আমাদের প্রত্যাশিত বাংলাদেশকে গড়ে তুলতে পারব।

আজ যদি আল্লাহর রহমত এই দেশ এবং এই দেশের মানুষের পক্ষে থাকে, আল্লাহর সাহায্য আল্লাহর দয়া এই দেশের মানুষের ওপরে—এই দেশের ওপরে থাকে ইনশাআল্লাহ আমরা আমাদের প্রত্যাশিত বাংলাদেশ গড়ে তুলতে সক্ষম হব। প্রিয় ভাই-বোনেরা, আজ আসুন আমরা সবাই মিলে প্রতিজ্ঞা করি যে, ইনশাআল্লাহ আগামী দিনে দেশ পরিচালনার দায়িত্বে যারা আসবে আমরা সবাই নবী করিম (সা.) যে ন্যায়পরায়ণ, সেই ন্যায়পরায়ণতার আলোকে দেশ পরিচালনার সর্বোচ্চ চেষ্টা করব।’

তিনি আরো বলেন, ‘প্রিয় ভাই-বোনেরা, আজ আপনারা জানেন এখান থেকে আমি আমার মা দেশনেত্রী খালেদা জিয়ার কাছে যাব। একটি মানুষ যে মানুষটি এই দেশের মাটি এই দেশের মানুষকে নিজের জীবনের থেকেও বেশি ভালোবেসেছেন। তার সঙ্গে কি হয়েছে আপনারা প্রত্যেকটি মানুষ সে সম্পর্কে অবগত আছেন। সন্তান হিসাবে আপনাদের কাছে আমি চাইব আজ আল্লাহর দরবারে আপনারা দোয়া করবেন যাতে আল্লাহ উনাকে তৌফিক দেন উনি যাতে সুস্থ হতে পারেন। প্রিয় ভাই-বোনেরা, সন্তান হিসেবে আমার মন আমার মায়ের বিছানার পাশে পড়ে আছে, সেই হাসপাতালের ঘরে। কিন্তু সেই মানুষটি যাদেরকে যাদের জন্য জীবনকে উৎসর্গ করেছে অর্থাৎ আপনারা।  যাদের জন্য দেশনেত্রী খালেদা জিয়া জীবন উৎসর্গ করেছেন নিজের জীবন, সেই মানুষগুলোকে আমি কোনোভাবেই ফেলে যেতে পারি না এবং সেজন্যই আজ হাসপাতালে যাওয়ারর আগে আপনাদের প্রতিসহ টেলিভিশনগুলোর মাধ্যমে যারা সমগ্র বাংলাদেশে আমাকে দেখছেন আপনাদের সবার কাছে কৃতজ্ঞতা প্রকাশ করার জন্য এখানে দাঁড়িয়েছি আপনাদের সামনে।

প্রিয় ভাই-বোনেরা, আসুন আমাদেরকে আজকে নিশ্চিত করতে হবে আমরা যে ধর্মের মানুষ হই, আমরা যে শ্রেণির মানুষ হই, আমরা যে দলেরই সদস্য হই, অথবা একজন নির্দলীয় ব্যক্তি হই। আমাদেরকে নিশ্চিত করতে হবে যেকোনো মূল্যে আমরা আমাদের এই দেশের শান্তি-শৃঙ্খলাকে ধরে রাখতে হবে, যেকোনো মূল্যে যেকোনো বিশৃঙ্খলাকে পরিত্যাগ করতে হবে, যেকোনো মূল্যে আমাদেরকে নিশ্চিত করতে হবে—যাতে মানুষ নিরাপদ থাকতে পারে। শিশু হোক নারী হোক পুরুষ হোক—যেকোনো বয়স যেকোনো শ্রেণি, যেকোনো পেশা, যেকোনো ধর্মের মানুষ যেন নিরাপদ থাকে এই হোক আমাদের চাওয়া।’

বিএনপির ভারপ্রাপ্ত চেয়ারম্যান বলেন, ‘আজকে প্রিয় ভাই-বোনেরা আসুন সবাই মিলে আজ আমরা প্রতিজ্ঞাবদ্ধ হই, সবাই মিলে করব কাজ। ইনশাআল্লাহ আপনাদের সবার কাছে দোয়া চেয়ে আবারও সবাইকে যেকোনো মূল্যে দেশে শান্তি-শৃঙ্খলা রক্ষার আহ্বান জানিয়ে যেকোনো বিশৃঙ্খলাকে পরিহার করে ধৈর্যের সঙ্গে মোকাবেলা করার আহ্বান জানিয়ে আমার বক্তব্য শেষ করছি। আবারও আপনাদের কাছে কৃতজ্ঞতা প্রকাশ করছি আজকে আমাকে এভাবে বরণ করে নেওয়ার জন্য। আল্লাহ হাফেজ। বাংলাদেশ জিন্দাবাদ। বাংলাদেশ জাতীয়তাবাদী দল জিন্দাবাদ। আসসালামু আলাইকুম।’

