=== Article 1 ===
URL: https://www.dhakapost.com/law-courts/295658
Title: নাশকতার মামলায় এবি পার্টির মঞ্জু ৫ দিনের রিমান্ডে
Date: 2024-07-31T17:13:00+06:00

কোটা আন্দোলনের সময় নাশকতার অভিযোগে রাজধানীর ধানমন্ডি থানার মামলায় আমার বাংলাদেশ পার্টির (এবি পার্টি) সদস্যসচিব মজিবুর রহমান মঞ্জুর পাঁচ দিনের রিমান্ড মঞ্জুর করেছেন আদালত।

বুধবার (৩১ জুলাই) ঢাকার মেট্রোপলিটন ম্যাজিস্ট্রেট রাজেশ চৌধুরীর আদালত শুনানি শেষে এ আদেশ দেন।

এ দিন মঞ্জুকে আদালতে হাজির করে সাত দিনের রিমান্ড চেয়ে আবেদন করেন মামলার তদন্ত কর্মকর্তা সিটিটিসির পুলিশ পরিদর্শক এসএম রাইসুল ইসলাম।

অন্যদিকে, তার আইনজীবী রিমান্ড বাতিল চেয়ে জামিনের আবেদন করেন। উভয় পক্ষের শুনানি শেষে আদালত তার জামিন নামঞ্জুর করে পাঁচ দিনের রিমান্ড মঞ্জুর করেন।

এর আগে, ২১ জুলাই রাজধানীর ধানমন্ডি থানায় উপ-পরিদর্শক মো. কামরুল ইসলাম বাদী হয়ে মামলা দায়ের করেন। মামলায় ১১ জনের নাম উল্লেখসহ অজ্ঞাত ৩০০/৪০০ দুষ্কৃতিকারীকে আসামি করা হয়।

সোমবার (২৯ জুলাই) রাত সাড়ে ১২টার দিকে রাজধানীর মিরপুর ডিওএইচএসের এক আত্মীয়ের বাসা থেকে মঞ্জুকে তুলে নিয়ে যাওয়া হয় বলে অভিযোগ করে এবি পার্টি। পরে এ মামলায় সন্দেহভাজন আসামি হিসেবে মঞ্জুকে গ্রেপ্তার দেখায় আইনশৃঙ্খলা বাহিনী।

এনআর/কেএ

=== Article 2 ===
URL: https://www.dhakapost.com/national/416803
Title: সবুজবাগে লিফটের ফাঁকা জায়গা থেকে ঠিকাদারের মরদেহ উদ্ধার
Date: 2025-12-15T13:28:45+06:00

রাজধানীর সবুজবাগ থানার উত্তর বাসাবোতে একটি নির্মাণাধীন ভবনের লিফটের খালি জায়গা থেকে টিপু মোল্লা (৫৭) নামের এক ঠিকাদারের মরদেহ উদ্ধার করেছে পুলিশ।

রোববার (১৪ ডিসেম্বর) দিবাগত রাতে মরদেহ ময়নাতদন্তের জন্য ঢাকা মেডিকেল কলেজ হাসপাতালের মর্গে পাঠানো হয়েছে।

সবুজবাগ থানার উপ-পরিদর্শক (এসআই) আজিজুল হক জানান, আমরা খবর পেয়ে সন্ধ্যার দিকে উত্তর বাসাবো ৫৫/২ নম্বর একটি নির্মাণাধীন ভবনের লিফটের খালি জায়গা থেকে তার মরদেহ উদ্ধার করি। পরে আইনি প্রক্রিয়া শেষে মরদেহ ময়নাতদন্তের জন্য ঢাকা মেডিকেল কলেজ হাসপাতালের মর্গে পাঠানো হয়েছে।

তিনি আরও জানান, টিপু ওপর থেকে পড়ে গিয়ে মারা গিয়েছেন কিনা ও কেউ হত্যা করে তাকে ওই ফাঁকা জায়গায় ফেলে দিয়েছে কিনা ময়নাতদন্তের প্রতিবেদনের রিপোর্ট পেলে মৃত্যুর সঠিক কারণ জানা যাবে। তিনি সবুজবাগের উত্তর বাসাবো ৫৭ নম্বর বাসার মৃত ইয়াদ আলী মোল্লার ছেলে।

এসএএ/এমএন

=== Article 3 ===
URL: https://www.dhakapost.com/education/222198
Title: বিইউপিতে স্বাধীনতা অডিটোরিয়ামের উদ্বোধন
Date: 2023-09-12T17:13:21+06:00

বাংলাদেশ ইউনিভার্সিটি অব প্রফেশনালসের (বিইউপি) শিক্ষার্থীদের জন্য আধুনিক সুযোগ-সুবিধা সংবলিত দ্বিতল ‘স্বাধীনতা অডিটোরিয়াম’ নির্মাণ করা হয়েছে। মঙ্গলবার স্বাধীনতা অডিটোরিয়ামের উদ্বোধন করেন সেনাবাহিনী প্রধান জেনারেল এস এম শফিউদ্দিন আহমেদ।

অডিটোরিয়াম উদ্বোধন শেষে প্রধান অতিথি বিইউপির উপাচার্য মেজর জেনারেল মো. মাহবুব-উল আলম ‘Dynamics of Bangladesh-India Land Border Management’ শীর্ষক বইয়ের মোড়ক উন্মোচন করেন।

এরপর প্রধান অতিথি গবেষণার ক্ষেত্রে উল্লেখযোগ্য অবদান রাখায় ফ্যাকাল্টি মেম্বার এবং শিক্ষা ক্ষেত্রে উৎকর্ষের জন্য শিক্ষার্থীদের হাতে পুরস্কার তুলে দেন।

সেনাপ্রধান বলেন, জাতীয় ও আন্তর্জাতিক পর্যায়ে চাহিদা পূরণের লক্ষ্যে বিইউপি শিক্ষার্থীদের আউটকাম বেস শিক্ষা অর্জনের জন্য কাজ করতে হবে।

তিনি ব্যক্তি, সমাজ ও জাতি গঠনে শৃঙ্খলা, নৈতিকতা এবং দেশপ্রেমের উপর গুরুত্বারোপ করেন।

পরিশেষে তিনি বিইউপিকে আজকের এই অবস্থানে নিয়ে আসার জন্য বিইউপির প্রাক্তন এবং বর্তমান সকল সদস্যকে আন্তরিক ধন্যবাদ জানান এবং বিইউপির উত্তরোত্তর উন্নতি কামনা করেন।

অনুষ্ঠানে বিইউপির ভাইস চ্যান্সেলর, প্রাক্তন ভাইস চ্যান্সেলর, ঊর্ধ্বতন সামরিক ও বেসামরিক কর্মকর্তা, শিক্ষাবিদ, বিইউপির শিক্ষক, কর্মকর্তা ও শিক্ষার্থীরা উপস্থিত ছিলেন।

এনএম/এসকেডি

=== Article 4 ===
URL: https://www.dhakapost.com/law-courts/121507
Title: কুমিল্লার সুজন হত্যা : দুই আসামির মৃত্যুদণ্ড হাইকোর্টে বহাল
Date: 2022-06-09T18:44:51+06:00

১০ বছর আগে কুমিল্লার চান্দিনা উপজেলায় মো. সুজন নামের এক তরুণ ব্যবসায়ীকে হত্যার ঘটনায় বিচারিক আদালতে মৃত্যুদণ্ডপ্রাপ্ত তিনজনের মধ্যে দুজনের ফাঁসি বহাল রেখেছেন হাইকোর্ট। বাকি একজনকে যাবজ্জীবন কারাদণ্ড দেওয়া হয়েছে।

বৃহস্পতিবার বিচারপতি সহিদুল করিম ও বিচারপতি মো. আখতারুজ্জামানের হাইকোর্ট বেঞ্চ রায় দেন। আদালতে রাষ্ট্রপক্ষে শুনানি করেন ডেপুটি অ্যাটর্নি জেনারেল বশির আহমেদ। আসামিপক্ষে ছিলেন আইনজীবী হেলাল উদ্দিন মোল্লা, আহসান উল্লাহ ও পংকজ কুমার কুণ্ডু ।

আসামিরা হলেন চান্দিনা উপজেলার ছায়কোট গ্রামের আবুল কালাম, একই গ্রামের মো. সবুজ ও আজামপাড়া গ্রামের মো. তৌফিক। এর মধ্যে হাইকোর্ট সবুজের দণ্ড কমিয়ে যাবজ্জীবন দেন।

রায়ের বিষয়টি নিশ্চিত করে ডেপুটি অ্যাটর্নি জেনারেল বশির আহমেদ জানান, যাকে মৃত্যুদণ্ডাদেশ থেকে যাবজ্জীবন দেওয়া হয়েছে, হত্যাকাণ্ডে তার সরাসরি অংশগ্রহণ ছিলো না। তবে ঘটনার সময় তিনি দূরে দাঁড়িয়েছিলেন।

হত্যাকাণ্ডের শিকার সুজন মুরাদনগর উপজেলার কালাডুমুর গ্রামের নজরুল ইসলামের ছেলে। তবে তিনি মায়ের সঙ্গে চান্দিনা থাকতেন। ২০১২ সালের ১৬ সেপ্টেম্বর সন্ধ্যায় ১ লাখ ৬০ হাজার টাকা নিয়ে মোটরসাইকেল কেনার জন্য বাড়ি থেকে বের হন সুজন।

ওই টাকা নেওয়ার জন্য তার বন্ধু আবুল কালাম, মো. তৌফিক ও মো. সবুজ সেদিন রাতে তাকে নেশাজাতীয় কোমল পানীয় সেবন করিয়ে রাত সাড়ে ১২টার দিকে চান্দিনা মহিলা কলেজের পেছনের একটি জমিতে নিয়ে যান। সেখানে নেওয়ার পর তারা ছুরি দিয়ে গলা কেটে সুজনকে হত্যা করেন এবং মোটরসাইকেল কেনার টাকা নিয়ে যান।

পাঁচ দিন পর ২১ সেপ্টেম্বর চান্দিনা মহিলা কলেজের পাশের একটি পরিত্যক্ত বাড়ি থেকে সুজনের মরদেহ উদ্ধার করা হয়। এ ঘটনায় ওই রাতেই তার মা জাহানারা বেগম আবুল কালাম, সবুজ ও তৌফিকের বিরুদ্ধে হত্যা মামলা করেন।

পরের বছর ২০১৩ সালের ৩০ জানুয়ারি আদালতে অভিযোগপত্র দেয় পুলিশ। পরে বিচার শেষে ২০১৬ সালের ১২ মে  কুমিল্লার অতিরিক্ত দায়রা জজ চতুর্থ আদালতের বিচারক নুরুন নাহার বেগম সুজনকে হত্যায় তিন আসামিকে মৃত্যুদণ্ড দেন। রায় ঘোষণার সময় আদালতে আসামিরা উপস্থিত ছিলেন।

এরপর মৃত্যুদণ্ডাদেশ অনুমোদনের জন্য ডেথ রেফারেন্স হাইকোর্টে পাঠানো হয়। পাশাপাশি আসামিরা জেল আপিল ও ফৌজদারি আপিল করেন।

এমএইচডি/আরএইচ

=== Article 5 ===
URL: https://www.dhakapost.com/law-courts/222001
Title: অনলাইন থেকে তারেক রহমানের বক্তব্য সরানোর আদেশ প্রকাশ
Date: 2023-09-11T19:11:41+06:00

বিএনপির ভারপ্রাপ্ত চেয়ারম্যান তারেক রহমানের সাম্প্রতিক দেওয়া সব বক্তব্য অনলাইন থেকে সরানোর নির্দেশ দিয়ে হাইকোর্ট যে আদেশ দিয়েছেন সেটির লিখিত রূপ প্রকাশ করা হয়েছে। লিখিত আদেশের পর্যবেক্ষণে বলা হয়েছে, পলাতক ব্যক্তির আইনি লড়াইয়ের কোনো সুযোগ নেই।

সোমবার (১১ সেপ্টেম্বর) বিচারপতি মো. খসরুজ্জামান ও বিচারপতি মো. খায়রুল আলমের হাইকোর্ট বেঞ্চ এ লিখিত আদেশ প্রকাশ করেন।

গত ২৮ আগস্ট বিএনপির ভারপ্রাপ্ত চেয়ারম্যান তারেক রহমানের সাম্প্রতিক দেওয়া সব বক্তব্য অনলাইন থেকে সরানোর জন্য বাংলাদেশ টেলিযোগাযোগ নিয়ন্ত্রণ কমিশনকে নির্দেশ দেন হাইকোর্ট।

প্রসঙ্গত, এক রিট আবেদনের পরিপ্রেক্ষিতে ২০১৫ সালের ৭ জানুয়ারি তারেক রহমানের বক্তব্য গণমাধ্যমে প্রচারের ওপর নিষেধাজ্ঞা দেন হাইকোর্ট। একই সঙ্গে রুল জারি করেন আদালত। রুলে তারেক রহমানের বক্তব্য প্রকাশ ও প্রচার নিষিদ্ধ করতে প্রয়োজনীয় পদক্ষেপ নিতে কেন বিবাদীদের নির্দেশ দেওয়া হবে না, তা জানতে চাওয়া হয়।

ওই রুল শুনানির জন্য আট বছর পর সম্প্রতি হাইকোর্টে আবেদন জানায় রিটকারী পক্ষ। কিন্তু তারেক রহমানের ঠিকানা ভুল থাকায় নোটিশ সঠিকভাবে জারি হয়নি। এ কারণে ঠিকানা সংশোধন করে ফের আবেদন দাখিলের নির্দেশ দেন হাইকোর্ট। ওই নির্দেশনা মোতাবেক তারেক রহমানের ঠিকানা সংশোধন করে নোটিশ জারির নির্দেশ দেন আদালত। এরপর নোটিশ জারি করা হয়।

এমএইচডি/এমএ

=== Article 6 ===
URL: https://www.dhakapost.com/law-courts/82022
Title: মাদক মামলায় ৩ জনের যাবজ্জীবন কারাদণ্ড
Date: 2021-12-06T17:59:59+06:00

৪৭০ বোতল ফেনসিডিলসহ গ্রেফতার হওয়ার ঘটনায় চট্টগ্রাম নগরীর কোতোয়ালী থানার দায়ের হওয়া একটি মাদক মামলায় তিন জনকে যাবজ্জীবন কারাদণ্ড দিয়েছেন আদালত।

সোমবার (৬ ডিসেম্বর) দুপুরে চট্টগ্রামের চতুর্থ অতিরিক্ত মহানগর দায়রা জজ শরীফুল আলম ভূঁঞার আদালত এ আদেশ দিয়েছেন।

ঢাকা পোস্টকে বিষয়টি নিশ্চিত করেছেন আদালতের বেঞ্চ সহকারী ওমর ফুয়াদ। তিনি বলেন, মাদকের মামলায় তিন জনের যাবজ্জীবন কারাদণ্ড ও ২০ হাজার টাকা জরিমানার আদেশ দিয়েছেন আদালত। ২০ হাজার টাকা অনাদায়ে আরও এক বছর বিনাশ্রম কারাদণ্ড দিয়েছেন আদালত। ছয়জন সাক্ষীর সাক্ষ্যগ্রহণ শেষে আদালত এই রায় দিয়েছেন। দণ্ডপ্রাপ্ত তিন আসামিই পলাতক রয়েছেন।

যাবজ্জীবন দণ্ডপ্রাপ্ত আসামিরা হলেন- ভোলা জেলার লালমোহন থানার ভেদুরিয়া এলাকার সামছুল হকের ছেলে মো. নিরব (৩০)।কক্সবাজার জেলার টেকনাফ থানার মোস্তফা কামালের স্ত্রী সুমি আক্তার (২৭) ও একই জেলার রামু থানার মৃত লিয়াকত আলীর স্ত্রী কোহিনুর আক্তার (৪৪)।

আদালত সূত্রে জানা যায়, ২০১৪ সালের ১৫ আগস্ট চট্টগ্রাম নগরীর কোতোয়ালী থানার স্টেশন রোড এলাকা থেকে ভারতীয় তৈরি ৪৭০ বোতল ফেনসিডিলসহ তিনজনকে গ্রেফতার করে মাদকদ্রব্য নিয়ন্ত্রণ অধিদফতর। এ ঘটনায় মাদকদ্রব্য নিয়ন্ত্রণ অধিদফতর চট্টগ্রাম মেট্রো উপ-অঞ্চল কোতোয়ালী সার্কেলের পরিদর্শক জাকির হোসেন বাদী হয়ে কোতোয়ালী থানায় মামলা করেন। কোতোয়ালী থানার মামলা নম্বর ২৬(৮)২০১৪, জিআর ৫২৭/১৪ ও দায়রা মামলা নম্বর ২১৩/১৫। মাদকদ্রব্য নিয়ন্ত্রণ আইন ১৯৯০-এর ১৯ (১)এর ৩( খ) এবং ৩৩ (১)  ধারায় মামলাটি দায়ের করা হয়েছিল। পরে মাদকদ্রব্য নিয়ন্ত্রণ অধিদফতর চট্টগ্রাম মেট্রো উপ-অঞ্চলের পরিদর্শক তপন কান্তি শর্মা মামলাটি তদন্ত করে তিনজনকে আসামি করে আদালতে অভিযোগপত্র জমা দিয়েছিলেন।

কেএম/এইচকে

=== Article 7 ===
URL: https://www.dhakapost.com/law-courts/408021
Title: সেনা কর্মকর্তাদের হয়ে আর লড়ছেন না ব্যারিস্টার সরওয়ার
Date: 2025-11-09T12:51:55+06:00

আওয়ামী লীগের দীর্ঘ শাসনামলে টিএফআই-জেআইসি সেলে গুমের দুই মামলাসহ রামপুরায় ২৮ জনকে হত্যার মামলায় অভিযুক্ত সেনা কর্মকর্তাদের হয়ে আর আইনি লড়াই করবেন না আইনজীবী ব্যারিস্টার এম সরওয়ার।

রোববার (৯ নভেম্বর) আন্তর্জাতিক অপরাধ ট্রাইব্যুনাল-১ এ আবেদন জানিয়ে আনুষ্ঠানিকভাবে এ মামলা থেকে নিজের নাম প্রত্যাহার করে নেন তিনি।

এদিন নিজের নাম প্রত্যাহারের জন্য ট্রাইব্যুনালে আবেদন করেন ব্যারিস্টার সরওয়ার। পরে তা গ্রহণ করেন ট্রাইব্যুনাল-১ এর বিচারপতি মো. শফিউল আলম মাহমুদের নেতৃত্বাধীন দুই সদস্যের বিচারিক প্যানেল। ফলে ওকালতনামা থেকে তার নাম প্রত্যাহার হয়েছে।

গত ২২ অক্টোবর তিন মামলায় ১৫ সেনা কর্মকর্তাকে ট্রাইব্যুনালে হাজির করা হয়। শুনানি শেষে তাদের গ্রেপ্তার দেখিয়ে কারাগারে পাঠান ট্রাইব্যুনাল। ওই দিন আসামিপক্ষে ছিলেন আইনজীবী সরওয়ার। এর পরদিনই তিনি সমালোচনার মুখে পড়েন।

ওই দিন প্রেস ব্রিফিংয়ে সরওয়ার বলেছেন, আইনের প্রতি শ্রদ্ধাশীল হয়ে সেনা কর্মকর্তারা আদালতে আত্মসমর্পণ করেছেন। আমাদের ওকালতনামা স্বাক্ষর করার অনুমতি দিয়েছেন আদালত। আমরা তিনটি আবেদন করেছি। আবেদনগুলো পরবর্তী তারিখে শুনানি হবে। এর মধ্যে একটি জামিনের আবেদন রয়েছে। এছাড়া প্রিভিলেজ কমিউনিকেশন ও তাদের যেন সাবজেলে রাখা হয়।

উল্লেখ্য, গুমের দুই মামলার পরবর্তী শুনানির জন্য আগামী ২৩ নভেম্বর দিন ধার্য করেছেন ট্রাইব্যুনাল। রামপুরায় ২৮ হত্যা মামলার শুনানি হবে ২৪ নভেম্বর।

এমআরআর/এসএম

=== Article 8 ===
URL: https://www.dhakapost.com/law-courts/374809
Title: গায়ক নোবেলের জামিন, মুক্তিতে বাধা নেই
Date: 2025-06-24T14:37:14+06:00

ইডেন কলেজ ছাত্রীকে অপহরণ করে ধর্ষণের অভিযোগে দায়ের করা মামলায় গ্রেপ্তার গায়ক মাইনুল আহসান নোবেলকে জামিন দিয়েছেন আদালত। মঙ্গলবার (২৪ জুন) দুপুরে শুনানি শেষে ঢাকার মেট্রোপলিটন ম্যাজিস্ট্রেট মেহেরা মাহাবুবের আদালত তার জামিন মঞ্জুর করেন।

এদিন নোবেলের পক্ষে তার আইনজীবী মোহাম্মদ মনির উদ্দিন জামিনন শুনানি করেন। শুনানিতে তিনি বলেন, দুই পক্ষের মধ্যে আপস-মীমাংসা হয়ে গেছে। আসামি জামিন পেলে বাদীর কোনো আপত্তি নেই। বাদী আদালতে উপস্থিত আছেন।

তখন বিচারক বাদীকে জিজ্ঞাসা করেন, আপনাদের মধ্যে কি আপস হয়েছে? আসামি জামিন পেলে কি আপনার কোনো আপত্তি আছে? তখন বাদী বলেন, না স্যার। আমার কোনো আপত্তি নেই।

এরপর বিচারক বলেন, জামিনের দরখাস্তে সেই কথাটা লিখে দেন। পরে বিচারক তার জামিন মঞ্জুর করেন।

নোবেলের আইনজীবী জানান, আদালত নোবেলকে এক হাজার টাকা মুচলেকায় জামিন মঞ্জুর করেছেন। আশা করি আজই তিনি কারামুক্ত হবেন।

আরও পড়ুন

শুনানিকালে আসামি নোবেলকে কারাগার থেকে আদালতে হাজির করা হয়। নোবেলকে কাঠগড়ায় দাঁড়িয়ে থাকা অবস্থায় বাদীর সঙ্গে খোশগল্প করতে দেখা গেছে।

এর আগে গত ১৮ জুন ঢাকার মেট্রোপলিটন ম্যাজিস্ট্রেট নাজমিন আক্তারের আদালত নোবেলের আইনজীবীর আবেদনের পরিপ্রেক্ষিতে নোবেল এবং ওই তরুণীর পারস্পরিক সম্মতির ভিত্তিতে বিয়ে সম্পন্ন করে তা আদালতকে জানানোর নির্দেশ দেন। পরদিন  কেরানীগঞ্জ কেন্দ্রীয় কারাগারে কারা কর্তৃপক্ষের তত্ত্বাবধানে কারা ফটকে নোবেলের সঙ্গে ধর্ষণ মামলার বাদী সেই নারীর বিয়ের আনুষ্ঠানিকতা সম্পন্ন হয়।

গত ১৯ মে নোবেলের বিরুদ্ধে ধর্ষণ, নির্যাতন ও পর্নোগ্রাফি আইনে মামলা করেছিলেন ইডেন মহিলা কলেজের সাবেক ওই শিক্ষার্থী। মামলা দায়েরের পরই নোবেলকে ডেমরা থেকে গ্রেপ্তার করে পুলিশ। পরদিন ২০ মে তাকে কারাগারে পাঠানো হয়।

মামলায় অভিযোগ করা হয়, সামাজিক যোগাযোগ মাধ্যমে ভুক্তভোগী ইডেন কলেজের ছাত্রীর সঙ্গে নোবেলের পরিচয় হয়। এরপর তাদের মধ্যে প্রেমের সম্পর্ক গড়ে ওঠে। গত বছরের ১২ নভেম্বর গায়ক নোবেল তার স্টুডিও দেখানোর কথা বলে ভুক্তভোগীকে ডেমরা থানাধীন তার বাসায় নিয়ে যান। এরপর কয়েকজন আসামির সহায়তায় ওই ছাত্রীকে আটকে রাখেন।

এরপর ১২ নভেম্বর রাত অনুমানিক ৮টায় ভুক্তভোগীকে আটক করে রাখেন এবং তার মোবাইল নিয়ে নেন। বাদী তার পরিবারের সঙ্গে কথা বলার জন্য আসামিকে মোবাইল ফোন ফেরত দেওয়ার জন্য বললে নোবেল ওই ছাত্রীর ২৬ হাজার টাকার রেডমি ১০ প্রো মোবাইল ফোন ভেঙে ফেলেন।

এরপর আসামি নোবেল তার বসতঘরে আটক রেখে ওই ছাত্রীকে ধর্ষণ করেন এবং ধর্ষণের ভিডিও তার মোবাইল ফোনে ধারণ করে রাখেন। নোবেলের কথামতো বাসায় না থাকলে তার মোবাইল ফোনে ধারণ করা ধর্ষণের ভিডিও সামাজিক যোগাযোগ মাধ্যমে ছড়িয়ে দেবেন বলে জানান। তাই বাদী আসামির ভয়ে কাউকে কিছু বলার সাহস পাননি।

এরপর আসামি নেশাগ্রস্ত অবস্থায় ২০২৪ সালের ১২ নভেম্বর থেকে গত ১৯ মে পর্যন্ত বাদীকে মারধর করতেন। আসামি তার সহযোগী অজ্ঞাতনামা আরও ২/৩ জনের সহায়তায় বাদীকে সিঁড়ি দিয়ে চুলের মুঠি ধরে টানাহেঁচড়া করে অপর একটি কক্ষে আটক করে রাখেন। ওই ঘটনার একটি ভিডিওটি সামাজিক যোগাযোগ মাধ্যমে ভাইরাল হওয়ার পর বাদীর বাবা-মা বাদীকে চিনতে পারেন। এরপর তার পরিবার পুলিশের সহায়তায় তাকে উদ্ধার করে।

এনআর/এসএসএইচ

=== Article 9 ===
URL: https://www.dhakapost.com/education/61193
Title: ভালো লাগছে, আবার দুশ্চিন্তাও হচ্ছে
Date: 2021-09-12T16:54:33+06:00

ছেলে গেট দিয়ে বিদ্যালয়ে প্রবেশ করছে, আর মা পেছন থেকে তাকিয়ে দেখছেন। ছেলে প্রবেশের পরও মা গেটের বাইরে কিছুক্ষণ চুপচাপ দাঁড়িয়ে থাকলেন। এরপর হাঁটা দিলেন।

মায়ের নাম তাহমিনা আক্তার। তার ছেলে মাইলস্টোন প্রিপারেটরি স্কুলে পঞ্চম শ্রেণিতে পড়াশোনা করে। এ অভিভাবক বলেন, তবে স্কুলে আসতে পেরে ছেলে খুব খুশি। আমারও ভালো লাগছে। অনলাইনে পড়াশোনায় খুব বেশি আগ্রহ ছিল না। ফলে আমরাও স্কুল খোলার অপেক্ষায় ছিলাম।

তিনি বলেন, করোনাভাইরাসের সংক্রমণ তো এখনো আছে। ক্লাসে ঠিকমতো সবকিছু মেইনটেইন হবে কি না, তা নিয়েই দুশ্চিন্তা হচ্ছে। একদিকে ভালো লাগছে, অন্যদিকে দুশ্চিন্তাও হচ্ছে।

শুধু তাহমিনা আক্তারই নন, তার মতো অধিকাংশ অভিভাবকের চোখে-মুখেই এমন মিশ্র ছাপ দেখা যাচ্ছে। একদিকে স্কুল খোলায়, সন্তান স্কুলে যাওয়ায় অভিভাবকরা খুশি। তবে করোনার সংক্রমণ রয়েছে যাওয়ায় তাদের মধ্যে দুশ্চিন্তাও কাজ করছে।

রাজধানীর রাজউক উত্তরা মডেল স্কুল অ্যান্ড কলেজে গিয়ে দেখা গেল, শিক্ষার্থীরা শ্রেণিকক্ষে ব্যস্ত সময় পার করছে। শিক্ষকরা শিক্ষার্থীদের পাঠদানে অভ্যস্ত করতে আন্তরিকতার সঙ্গে কথা বলছেন। অধিকাংশ সময়ই তারা শিক্ষার্থীদের সঙ্গে কুশল বিনিময় করছেন, পড়াশোনার খবর নিচ্ছেন।

শিক্ষার্থীদের কোলাহলে প্রাণবন্ত হয়ে উঠেছে শিক্ষাপ্রতিষ্ঠানটি। চার শিফটে সম্পূর্ণ স্বাস্থ্যবিধি মেনে পাঠদান পরিচালনা করা হচ্ছে উল্লেখ করে রাজউক উত্তরা মডেল স্কুল অ্যান্ড কলেজের ভাইস প্রিন্সিপাল দেওয়ান মোহাম্মদ তমিজউদ্দিন ঢাকা পোস্টকে বলেন, আমরা শিক্ষার্থীদের স্বাস্থ্যবিধি মানাকে সবচেয়ে বেশি প্রাধান্য দিয়েছি।

তিনি বলেন, সরকারের সব ধরনের নির্দেশনা মেনে শিক্ষার্থীদের পাঠদান চলছে। অতীতে অনলাইনে পাঠদান কার্যক্রম ছিল। আজ থেকে শুরু হলো সশরীরে। শিক্ষার্থীরা এতে খুব বেশি উপকৃত হবে। অনেকদিন পর বিদ্যালয়টি প্রাণবন্ত হয়ে উঠেছে।

দ্বিতীয় শিফটে ক্লাসে প্রবেশের জন্যে অপেক্ষা করছে এসএসসি পরীক্ষার্থী রোরহান। কেমন লাগছে- জানতে চাইলেই হাসিমুখে সে বলল, খুব ভালো লাগছে। অনেকদিন পর সবার সঙ্গে দেখা হবে। পড়াশোনা নিয়ে সরাসরি কথা বলব।

এ প্রতিষ্ঠানে আসা হাবিবুল্লাহ নামে এক অভিভাবক বলেন, স্কুলে আসার জন্যে আমার মেয়ে তো ভোর থেকে রেডি। এমনও বলেছিল যে, স্কুলে নিয়ে না এলে সে পালিয়েই চলে আসবে।

করোনাভাইরাসের প্রকোপে গত বছরে ১৭ মার্চ সরকার দেশের সব শিক্ষাপ্রতিষ্ঠান বন্ধ ঘোষণা করে। এরপর এ বছরের ফেব্রুয়ারি থেকে জুন পর্যন্ত একাধিকবার শ্রেণি কার্যক্রম চালুর উদ্যোগ নেওয়া হয়। কিন্তু সংক্রমণের দাপটে তা আর হয়ে ওঠেনি। অবশেষে আজ থেকে শিক্ষা প্রতিষ্ঠানগুলো খুলেছে।

একে/আরএইচ

=== Article 10 ===
URL: https://www.dhakapost.com/education/81711
Title: আজ শুরু হচ্ছে না ৭ কলেজের বিষয় ও কলেজ নির্বাচন
Date: 2021-12-05T14:40:50+06:00

পেছানো হয়েছে ঢাকা বিশ্ববিদ্যালয় (ঢাবি) অধিভুক্ত সরকারি সাত কলেজের স্নাতক ১ম বর্ষ ভর্তির বিষয় ও কলেজ নির্বাচনের সময়।

রোববার (৫ ডিসেম্বর) দুপুর ২টা ৩০ মিনিটে ঢাকা পোস্টকে এ তথ্য নিশ্চিত করেছেন ঢাকা বিশ্ববিদ্যালয়ের কম্পিউটার বিজ্ঞান ও প্রকৌশল বিভাগের চেয়ারম্যান অধ্যাপক ড. মো.মোস্তাফিজুর রহমান।

তিনি বলেন, আজ থেকে সাত কলেজের স্নাতক ১ম বর্ষে ভর্তির জন্য পরীক্ষায় উত্তীর্ণ শিক্ষার্থীদের কলেজ এবং বিষয় পছন্দ করে আবেদনের কথা থাকলেও তারিখ পরিবর্তন করা হয়েছে। আগামী ৮ ডিসেম্বর থেকে এই আবেদন শুরু হবে। চলবে ২০ ডিসেম্বর পর্যন্ত।

আবেদনের সময় পেছানোর কারণ হিসেবে তিনি বলেন, এখন ঢাকা বিশ্ববিদ্যালয়ের ‘ক’ এবং ‘খ’ ইউনিটের ভর্তি সাক্ষাৎকার চলছে। সাক্ষাৎকার শেষে অনেক শিক্ষার্থীই এখানে ভর্তির সুযোগ পাবে। আর এদের মধ্যে অনেকেই আবার সাত কলেজেও পরীক্ষা দিয়ে পাস করেছে। তাই সিদ্ধান্ত অনুযায়ী বিশ্ববিদ্যালয়ের সাক্ষাৎকার শেষ হওয়ার পরই সাত কলেজে ভর্তির জন্য কলেজ ও বিষয় নির্বাচনের আবেদন শুরু হবে। এতে করে ঢাবিতে ভর্তির সুযোগ পাওয়া শিক্ষার্থীদের সাত কলেজে আবেদন করতে হবে না।

শিক্ষার মান উন্নয়নের লক্ষ্যে প্রধানমন্ত্রী শেখ হাসিনার নির্দেশে ২০১৭ সালের ১৬ ফেব্রুয়ারি রাজধানীর ঢাকা কলেজ, ইডেন কলেজ, শহীদ সোহরাওয়ার্দী কলেজ, কবি নজরুল কলেজ, বেগম বদরুন্নেসা সরকারি মহিলা কলেজ, মিরপুর বাঙলা কলেজ ও সরকারি তিতুমীর কলেজ- এই সাত শিক্ষা প্রতিষ্ঠানকে ঢাকা বিশ্ববিদ্যালয়ে (ঢাবি) অধিভুক্ত করা হয়। এসব শিক্ষা প্রতিষ্ঠানে বর্তমানে অধ্যয়নরত আছেন প্রায় আড়াই লক্ষাধিক শিক্ষার্থী।

গত ৫, ৬ নভেম্বর সাত কলেজের বাণিজ্য, বিজ্ঞান অনুষদ এবং ১৭ নভেম্বর কলা ও সামাজিক বিজ্ঞান ইউনিটের ভর্তি পরীক্ষা অনুষ্ঠিত হয়। ভর্তি পরীক্ষায় বাণিজ্য অনুষদে পাসের হার প্রায় ৭৩ শতাংশ, বিজ্ঞান অনুষদে ৫৭.৭০ শতাংশ ও কলা ও সামাজিক বিজ্ঞান অনুষদে ৬৭.৯ শতাংশ।

এ বছর সাত কলেজে তিন ইউনিটে মোট ২৬ হাজার ১৬০টি আসন রয়েছে। বিজ্ঞান ইউনিটে মোট আসন রয়েছে ৬৫০০টি । বাণিজ্য ইউনিটে মোট আসন ৫৩১০টি। কলা ও সামাজিক বিজ্ঞান ইউনিটে মোট আসন রয়েছে ১৪৩৫০টি।

আরএইচটি/জেডএস

