=== Article 1 ===
URL: https://www.prothomalo.com/bangladesh/environment/4lkzrj7ty8
Title: দেশের বিভিন্ন স্থানে কুয়াশা, কয় দিন থাকতে পারে, জানাল আবহাওয়া অফিস
Date: 2025-12-21T10:53:22+06:00

রাজধানী ঢাকাসহ দেশের বিভিন্ন স্থানের আকাশ আজ রোববার সকাল থেকে কুয়াশায় ঢাকা। সকাল ১০টার দিকে রাজধানীতে একটু রোদের মুখ দেখা গেছে অবশ্য। কিন্তু দেশের অন্যত্র এই কুয়াশা এখনো কাটেনি। আজ দেশের সর্বনিম্ন তাপমাত্রা রেকর্ড করা হয়েছে কুড়িগ্রামের রাজারহাটে। কোথাও শৈত্যপ্রবাহ নেই। তবে আবহাওয়া অফিস বলছে, আগামী কয়েক দিন কুয়াশার এমন দাপট দেখা যেতে পারে। আর তাতে শীতের ভাব বেশি অনুভূত হতে পারে। আগামী কয়েক দিনের মধ্যে দেশের কোথাও কোথাও শৈত্যপ্রবাহও দেখা যেতে পারে।

আবহাওয়া অধিদপ্তরের আবহাওয়াবিদ মো. তরিফুল নেওয়াজ কবীর আজ প্রথম আলোকে বলেন, শীতের এ সময়ে কুয়াশা থাকাটাই স্বাভাবিক। এ কুয়াশা আগামী কয়েক দিন বাড়তে পারে। আর দিনে কুয়াশা থাকলে সূর্যের আলো পৌঁছাতে দেরি হবে বা আলো কম পৌঁছাবে। তাতে শীতের অনুভূতি বাড়তে পারে।

আজ দেশের সর্বনিম্ন তাপমাত্রা রেকর্ড করা হয়েছে কুড়িগ্রামের রাজারহাটে, ১২ ডিগ্রি সেলসিয়াস। এরপর আছে চুয়াডাঙ্গা, সেখানে তাপমাত্রা ১২ দশমিক ২ ডিগ্রি সেলসিয়াস বলে জানিয়েছেন তরিফুল নেওয়াজ কবীর। তিনি বলেন, এ তাপমাত্রা আরও কমতে পারে এই সপ্তাহে। কোথাও কোথাও শৈত্যপ্রবাহ বয়ে যেতে পারে। ইতিমধ্যেই কয়েকবার পঞ্চগড়ের তেঁতুলিয়ায় তাপমাত্রা ১০ ডিগ্রি সেলসিয়াসের নিচে এসে এসেছে।

যখন কোনো এলাকায় সর্বনিম্ন তাপমাত্রা ৮ দশমিক ১ থেকে ১০ ডিগ্রি সেলসিয়াস থাকে, তখন তাকে মৃদু শৈত্যপ্রবাহ বলে। তাপমাত্রা ৬ দশমিক ১ থেকে ৮ ডিগ্রি সেলসিয়াস হলে তাকে বলা হয় মাঝারি শৈত্যপ্রবাহ। তাপমাত্রা ৪ দশমিক ১ থেকে ৬ ডিগ্রি সেলসিয়াস হলে তা তীব্র শৈত্যপ্রবাহ বলে গণ্য হয়। আর তাপমাত্রা ৪ ডিগ্রি সেলসিয়াসের নিচে গেলে তাকে অতি তীব্র শৈত্যপ্রবাহ বলা হয়।

=== Article 2 ===
URL: https://www.prothomalo.com/opinion/column/bqqq3txb82
Title: চরবিষয়ক মন্ত্রণালয় কেন প্রয়োজন
Date: 2025-12-21T18:44:14+06:00

দেশে বড় বড় নদীতে অসংখ্য চরে বসবাস করা লাখ লাখ মানুষের সঙ্গে সরকার সারা জীবন বৈষম্যমূলক আচরণ করে আসছে। চরের কৃষি, অর্থনীতি, শিক্ষা, স্বাস্থ্যসেবাসহ সব ক্ষেত্রে চরের জীবনমান অনেক নিচে। চরের সঙ্গে জীবনমানের বৈষম্য দূরীকরণে প্রধানত একটি মন্ত্রণালয় প্রতিষ্ঠা করা জরুরি। মন্ত্রণালয় না হলেও চর উন্নয়ন বোর্ড কিংবা চর উন্নয়ন কর্তৃপক্ষ প্রতিষ্ঠা হলে বৈষম্য দূরীকরণ সহজ হতে পারে।

সড়ক-রেলপথের ব্যবস্থা না থাকার কারণে অনেক চর মূল জনপদ থেকে বিচ্ছিন্ন। অসংখ্য দ্বীপচর রয়েছে, যার চারদিকে পানিবেষ্টিত। এসব চরের অবস্থা সবচেয়ে নাজুক। প্রতিবছর চর ভাঙে, সৃষ্টি হয় নতুন চর। কোনো কোনো জেলায় শত শত চর রয়েছে। সমতলের সঙ্গে পাহাড়ি জীবন যেমন এক নয়, তেমনি মূল জনপদের সঙ্গে চরের জীবন মেলানো যাবে না। উল্লেখ্য, সব চরে মানুষ বাস করে না।

শিক্ষাপ্রতিষ্ঠান প্রতিষ্ঠায় এবং ব্যবস্থাপনায় চরের জন্য স্বতন্ত্র নিয়ম করা প্রয়োজন। শিক্ষাপ্রতিষ্ঠান না থাকার কারণে চরের ছেলেমেয়েরা লেখপড়ায় পিছিয়ে। বাল্যবিবাহসহ অনেক সমস্যার মূলে শিক্ষাপ্রতিষ্ঠান না থাকা। কয়েকটি চর মিলে হয়তো একটি মাত্র প্রাথমিক বিদ্যালয় আছে। মাধ্যমিক বিদ্যালয় আছে খুব কমসংখ্যক চরে। চরে চাহিদার তুলনায় কলেজ নেই বললেই চলে। বেশ কয়েক ঘর মানুষের বাস আছে, এমন অনেক চরে কোনো শিক্ষাপ্রতিষ্ঠান নেই।

সারা দেশে যেসব শিক্ষাপ্রতিষ্ঠান আমরা দেখতে পাই, সেগুলো প্রথমত স্থানীয় গণ্যমান্য ব্যক্তিরা প্রতিষ্ঠা করেছেন। সেগুলো এমপিওভুক্ত হয়েছে কিংবা সরকারি হয়েছে। চরে মানুষের আর্থিক সক্ষমতা কম। তা ছাড়া পড়ানোর জন্য পর্যাপ্ত শিক্ষকও একসময় ছিল না। চরে যেহেতু শিক্ষিত মানুষের সংখ্যা খুব কম, তাই শিক্ষাপ্রতিষ্ঠান স্থানীয় উদ্যোগে গড়ে ওঠেনি।

চরের জন্য সরকারিভাবে শিক্ষাপ্রতিষ্ঠান গড়া প্রয়োজন। স্বাভাবিকভাবে যত শিক্ষার্থী বিবেচনায় স্কুল প্রতিষ্ঠার শর্ত আছে, চরের ক্ষেত্রে সেই নিয়ম রাখা যাবে না। অবশ্যই শর্ত শিথিল হওয়া বাঞ্ছনীয়। নীতিনির্ধারকদের মধ্যে অনেকের হয়তো ধারণা নেই, কত দুর্গম এলাকায় চর আছে। দুর্গম চরে স্কুল-কলেজ প্রতিষ্ঠা করলেই ভালো চলবে, এমন আশা করা যায় না। চরের শিক্ষাপ্রতিষ্ঠানের জন্য অর্থ বরাদ্দ বেশি রাখতে হবে। শিক্ষকদের জন্য বিশেষ ভাতার ব্যবস্থা না করলে শিক্ষকেরা চরে থাকতে চাইবেন না। যেসব চরে শিক্ষাপ্রতিষ্ঠান থাকবে, সেসব চরে অবশ্যই শিক্ষকদের আবাসনব্যবস্থাও রাখতে হবে। মাধ্যমিক এবং উচ্চমাধ্যমিক প্রতিষ্ঠানে ছেলেমেয়েদের জন্য আবাসনব্যবস্থা থাকলে শিক্ষার্থীদের পড়ালেখা সহজ হবে।

এক চর থেকে আরেক চরে বর্ষা মৌসুমে সহজে যাওয়া সম্ভব হলেও নৌকা ছাড়া কোনো উপায় নেই। শুষ্ক মৌসুমে চর দিয়ে হেঁটে যেতে হয়। চরে হেঁটে যাওয়াও কঠিন। কখনো নৌকা এবং হেঁটে স্কুলে যেতে হয়। চরের সড়ক নির্মাণেও স্বতন্ত্র নিয়মনীতি-পদ্ধতি থাকতে হবে। চরে একটি পাকা সড়ক নির্মাণ করতে হলে বিদ্যমান সড়কের মতো করার সুযোগ নেই। ফলে সেখানে সড়ক নির্মাণের ব্যবস্থাপনাও আলাদা হতে হবে।

সামাজিক নিরাপত্তায় চরাঞ্চলের মানুষের জন্য চরের সংকটকে বিবেচনায় নেওয়া জরুরি। চরে বিয়ে মাত্রই বাল্যবিবাহ। এটি রোধ করতে শিক্ষাব্যবস্থার পাশাপাশি কর্মক্ষেত্র সৃষ্টি করতে হবে। চরে শিক্ষার্থী ভাতা এমনভাবে দেওয়া প্রয়োজন, যাতে অভিভাবকেরা শিশুদের বিয়ে না দিয়ে তাদের লেখাপড়া চালু রাখে।

চরের মানুষের স্বাস্থ্যসেবায় বিশেষ পদক্ষেপ গ্রহণ জরুরি। মাঝেমধ্যেই এমন কিছু ছবি চোখে পড়ে, যা দেখে খুব কষ্ট লাগে। চেয়ারে রোগীকে বসিয়ে বাঁশে করে দুদিকে দুজন ধরে চর পাড়ি দেয়। চরের মানুষের জীবনের মূল্য কি খুব কম? যথাসময়ে রোগীকে ডাক্তারের কাছে নিতে না পারার কারণ অসংখ্য রোগী মারা যান। চরের রোগীদের জন্য বিশেষায়িত নৌকা প্রস্তুত রাখা প্রয়োজন অ্যাম্বুলেন্স হিসেবে।

চরের অর্থনীতি নিয়ে উপযুক্ত উদ্যোগ চাই। চরের কৃষিকে আরও উন্নত করা প্রয়োজন। চরের পণ্য বাজারজাতকরণের অনুকূল পরিবেশ সৃষ্টি করতে হবে। বন্যা মৌসুমে চরাঞ্চলে কোনো কোনো বছর ভয়াবহ বন্যায় ভীষণ ক্ষতি হয়। সেই ক্ষতি অনেকটা কমিয়ে আনা সম্ভব।

বাংলাদেশ হাওর ও জলাভূমি উন্নয়ন বোর্ড আছে, বিশেষ উদ্দেশ্যে বরেন্দ্র উন্নয়ন কর্তৃপক্ষ প্রতিষ্ঠা করা হয়েছে। চরের কৃষি, অর্থনীতি, যোাগাযোগ, শিক্ষা, স্বাস্থ্যব্যবস্থা উন্নয়নের জন্য বিশেষায়িত কোনো প্রতিষ্ঠান নেই। চরের সমন্বিত উন্নয়নের জন্য একটি মন্ত্রণালয় গড়ে তোলা প্রয়োজন।

চরবিষয়ক মন্ত্রণালয় গড়ে তোলার জন্য কুড়িগ্রামে একটি বড় আন্দোলন গড়ে উঠেছে। অবসরপ্রাপ্ত কলেজশিক্ষক শফিকুল ইসলাম বেবুর নেতৃত্বে চরবিষয়ক মন্ত্রণালয়ের দাবিতে প্রচুর সভা-সেমিনার হচ্ছে। এসবের জন্য সরকারের আন্তরিকতা থাকা চাই। অন্তর্বর্তী সরকারের মেয়াদ আছে খুব অল্প সময়। ত্রয়োদশ সংসদ নির্বাচনের তারিখ হয়েছে। দলগুলো তাদের নির্বাচনী ইশতেহার ঘোষণা করবে। ইশতেহারে দলগুলো চরবিষয়ক মন্ত্রণালয় প্রতিষ্ঠার প্রতিশ্রুতি দিতে পারে।

চরের উন্নয়ন মানে সারা দেশের উন্নয়ন। চরের লাখ লাখ মানুষকে পশ্চাৎপদ রেখে দেশের সামষ্টিক উন্নয়ন হবে না। পিছিয়ে পড়া জনগণের বিশেষ সুবিধা পাওয়া সাংবিধানিক অধিকার হলেও তা কাগজেই সীমাবদ্ধ। চরের মানুষ পিছিয়ে পড়া জনগোষ্ঠী হলেও কোনো সরকার তাদের জন্য বিশেষ কিছুই করেনি।

প্রশ্ন উঠতে পারে চরের উন্নয়নের জন্য মন্ত্রণালয় কেন গঠন করতে হবে? বোর্ড কিংবা অথরিটিও হতে পারে। বোর্ড কিংবা অথরিটির চেয়ে মন্ত্রণালয় হলে চরগুলো

বেশি গুরুত্ব লাভ করবে। তবে বোর্ড কিংবা অথরিটিও চরের অধিকার নিশ্চিতকরণে অনেকটাই কাজ করতে পারবে। আসলে চরের সংখ্যা, চরের জমির পরিমাণ, চরের বসবাসকারী মানুষের সংখ্যা বিবেচনায় নিলে এর পরিসর অনেক বড়। নদীমাতৃক দেশে নদীর জন্য যেমন মন্ত্রণালয় আছে, তেমনি চরের জন্যও মন্ত্রণালয় থাকা প্রয়োজন। একটি মন্ত্রণালয় থাকলে চর সুরক্ষায় রাষ্ট্রীয় দায়িত্ব বেড়ে যায়।

পিছিয়ে পড়া চরজীবনের বিষয়টি সব সময় সরকারের চোখ এড়িয়ে গেছে। এবার অন্তত চরের মানুষের দিকে বিশেষ দৃষ্টি দেওয়া হোক।

তুহিন ওয়াদুদবেগম রোকেয়া বিশ্ববিদ্যালয়ের বাংলা বিভাগের অধ্যাপক এবং নদী রক্ষাবিষয়ক সংগঠন রিভারাইন পিপলের পরিচালক

=== Article 3 ===
URL: https://www.prothomalo.com/world/usa/p3p58en8uo
Title: ট্রাম্পের সঙ্গে সাক্ষাৎ করতে গিয়ে হোয়াইট হাউসে কী অদ্ভুত জিনিস দেখলেন জোহরান মামদানি
Date: 2025-11-26T15:22:00+06:00

যুক্তরাষ্ট্রের নিউইয়র্ক নগরের নবনির্বাচিত মেয়র জোহরান মামদানি গত সপ্তাহে প্রেসিডেন্ট ডোনাল্ড ট্রাম্পের সঙ্গে হোয়াইট হাউসে সাক্ষাৎ করেছেন। এ সময় তিনি সেখানে দেখা সবচেয়ে ‘অদ্ভুত জিনিসটি’ প্রকাশ করেছেন।

ওয়েবভিত্তিক ‘দ্য অ্যাডাম ফ্রিডল্যান্ড শো’–তে এই ডেমোক্র্যাট সমাজতান্ত্রিক নেতা বলেন, ট্রাম্পের পড়ার বইপত্রের মধ্যে তিনি একটি ‘ইউএফসি’ কফি টেবিল বুক দেখতে পান। তিনি বলেন, জুনে হোয়াইট হাউসের সাউথ লনে মিক্সড মার্শাল আর্টসের অনুষ্ঠান হওয়ার কথা ছিল, সে ব্যাপারে তাঁর ‘কোনো ধারণাই ছিল না’।

নিজের সেই দিনের কথা স্মরণ করে ৩৪ বছর বয়সী জোহরান মামদানি বলেন, ‘সভার সময়ের অপেক্ষায় আমি বসে আছি। আর আমার সামনে ছিল এসব বিভিন্ন কফি টেবিল বুক।’

জোহরান মামদানি আরও বলেন, ‘এবং সেগুলোর মধ্যে একটি ছিল “হোয়াইট হাউসে ইউএফসি”। আমার কোনো ধারণাই ছিল না, আর আমি কেবল সেটি উল্টেপাল্টে দেখছিলাম।’

বইটিতে মারামারির ছবি দেখা গেছে কি না জানতে চাইলে নিউইয়র্কের নবনির্বাচিত মেয়র বলেন, আসলে সেগুলো শুধু দেখানোর জন্য, যাতে বোঝানো যায় যে ইউএফসির অষ্টভুজ আকৃতির লড়াইয়ের খাঁচা সাউথ লনে বসালে কেমন দেখাত।

আমেরিকার ২৫০তম বার্ষিকী উদ্‌যাপনের অংশ হিসেবে ট্রাম্প চলতি বছরের জুলাইয়ে এই ইভেন্টের ইঙ্গিত দিয়েছিলেন। এটি ২০২৬ সালের ১৪ জুন প্রেসিডেন্টের ৮০তম জন্মদিনের সঙ্গে মিলিয়ে আয়োজন করার কথা রয়েছে।

জোহরান মামদানিকে জিজ্ঞাসা করা হয়েছিল, তিনি ওই অনুষ্ঠানে যোগ দেওয়ার পরিকল্পনা করছেন কি না। তিনি হেসে উত্তর দেন, ‘না’।

হোয়াইট হাউসে মার্কিন প্রেসিডেন্টের সঙ্গে অপ্রত্যাশিতভাবে বন্ধুত্বপূর্ণ বৈঠকের কয়েক দিন পরেই এনবিসির সঙ্গে অন্য এক সাক্ষাৎকারে জোহরান পুনর্ব্যক্ত করেছেন, তিনি ট্রাম্পকে এখনো একজন ‘ফ্যাসিবাদী’ ও ‘স্বৈরাচারী’ হিসেবে দেখেন।

গত রোববার এনবিসির ‘মিট দ্য প্রেস’–এ দেওয়া সাক্ষাৎকারে জোহরানকে জিজ্ঞাসা করা হয়, তিনি এখনো ট্রাম্পকে গণতন্ত্রের জন্য হুমকি মনে করেন কি না।

উত্তরে জোহরান মামদানি বলেন, ‘অতীতে আমি যা কিছু বলেছি, আমি সেগুলোয় বিশ্বাস করি...আমি মনে করি, আমাদের রাজনীতিতে যেখানে মতপার্থক্য আছে, সেখান থেকে পিছিয়ে না আসাটা গুরুত্বপূর্ণ।’

হোয়াইট হাউসে সংবাদমাধ্যমের সঙ্গে যৌথ আলাপচারিতার সময় এক সাংবাদিক যখন জোহরান মামদানির কাছে জানতে চান, তিনি এখনো প্রেসিডেন্টকে ফ্যাসিবাদী মনে করেন কি না, তখন ডোনাল্ড ট্রাম্প নিজেই নবনির্বাচিত মেয়রের সাহায্যে এগিয়ে আসেন।

জোহরান মামদানিকে বাধা দিয়ে ট্রাম্প বলেন, ‘ঠিক আছে। আপনি শুধু এটাই বলতে পারেন। এটাই সহজ...এটা ব্যাখ্যা করার চেয়ে সহজ। আমি কিছু মনে করি না।’

এ মুহূর্তটি দ্রুতই অনলাইনে ভাইরাল হয়ে যায় এবং অনেকেই দুজনের মধ্যকার অপ্রত্যাশিত সৌহার্দ্য লক্ষ করেন।

=== Article 4 ===
URL: https://www.prothomalo.com/bangladesh/environment/06y2fz26vi
Title: ভয়ংকর হয়ে উঠছে এপ্রিল 
Date: 2024-04-21T08:20:59+06:00

ঘর থেকে বের হলেই যেন মরুভূমির লু হাওয়া। প্রচণ্ড গরমের সঙ্গে আর্দ্রতা জ্বালা ধরাচ্ছে শরীরে। দরদর করে ঝরছে ঘাম। এই সময়ে মাঝেমধ্যে কালবৈশাখী ও বৃষ্টি কিছুটা স্বস্তি আনে; কিন্তু এবার তা-ও নেই। গত দুই বছরের মতো এবারও এপ্রিল মাস যেন ভয়ংকর হয়ে উঠেছে।

একসময় রাজশাহী বিভাগ ও খুলনা বিভাগের একাংশে গ্রীষ্মকালে প্রচণ্ড গরম পড়ত। আর তাপমাত্রা বেড়ে যাওয়ার কারণে গরমের কষ্ট ছিল বেশি। গত ১০ বছরে দেশের ৮০ শতাংশ এলাকাজুড়ে মার্চ থেকে জুলাই পর্যন্ত থেমে থেমে তাপপ্রবাহ বইছে। আর সবচেয়ে বেশি কষ্ট ও ভোগান্তি তৈরি করছে এ মাসের বেশির ভাগ সময়জুড়ে বয়ে যাওয়া অতি উষ্ণ তাপমাত্রা ও আর্দ্রতা, যা ‘ওয়েট বাল্ব গ্লোব টেম্পারেচার’ নামে পরিচিত। এ ধরনের উষ্ণ আবহাওয়া বন্যা ও ঘূর্ণিঝড়ের মতো প্রাণঘাতী দুর্যোগে রূপ নিতে শুরু করেছে।

এপ্রিলের এ সময়ে বাংলাদেশের গড় তাপমাত্রা থাকে ৩৩ ডিগ্রি সেলসিয়াস। কিন্তু এক সপ্তাহ ধরে তা ৩৫ থেকে ৩৭ ডিগ্রি সেলসিয়াসের মধ্যে থাকছে। গতকাল শনিবার দেশের সর্বোচ্চ তাপমাত্রা ছিল যশোরে ৪২ দশমিক ৬ ডিগ্রি সেলসিয়াস। আর ঢাকার তাপমাত্রা ৪০ ডিগ্রি সেলসিয়াস অতিক্রম করে গেছে। গড়ে সারা দেশের তাপমাত্রা ৩৬ ডিগ্রি সেলসিয়াসের বেশি ছিল।

তীব্র দাবদাহে শিক্ষার্থীদের ভোগান্তি কমাতে এরই মধ্যে শিক্ষাপ্রতিষ্ঠান এক সপ্তাহ বন্ধ রাখা হয়েছে।

আবহাওয়া অধিদপ্তরের পূর্বাভাস বলছে, চলতি মাসের বাকি সময়জুড়ে তো বটেই, মে মাসের প্রথম সপ্তাহ ধরে সারা দেশে থেমে থেমে তাপপ্রবাহ বয়ে যাবে। আর অতি উষ্ণ ও আর্দ্রতার বিপদ থাকতে পারে জুলাই-আগস্ট পর্যন্ত। ফলে এ ধরনের আবহাওয়ার সঙ্গে কীভাবে খাপ খাইয়ে চলা যায়, এই গরমের মধ্যে কীভাবে সুস্থ থাকা যায়, তা নিয়ে পরিকল্পনা ও উদ্যোগ নেওয়ার পরামর্শ দিয়েছেন বিশেষজ্ঞরা।

তাপমাত্রাবিষয়ক গবেষক ও ইউনিভার্সিটি টেকনোলজি মালয়েশিয়ার অধ্যাপক শামসুদ্দিন শহিদ প্রথম আলোকে বলেন, বাংলাদেশে গ্রীষ্মকালে শুধু তাপমাত্রার তীব্রতা দিয়ে মানুষের কষ্ট ও বিপদ বোঝা যাবে না। কোথাও তাপপ্রবাহ অর্থাৎ তাপমাত্রা ৩৬ ডিগ্রি সেলসিয়াসে না গেলেও বিপজ্জনক আবহাওয়া তৈরি হতে পারে। কোথাও যদি তাপমাত্রা ৩০ থেকে ৩৫ ডিগ্রি সেলসিয়াসের মধ্যে থাকে এবং আর্দ্রতা ৪০ শতাংশের বেশি হয় এবং বাতাসের প্রবাহ কম থাকে, তাহলে সেখানে অতি উষ্ণতার বিপদ তৈরি হতে পারে। এপ্রিল মাসজুড়ে বাংলাদেশে এই অতি উষ্ণতার বিপদই তৈরি হচ্ছে।

অধ্যাপক শামসুদ্দিন শহিদ বলেন, এই বিপদকে আমলে নিয়ে অন্য আট-দশটা দুর্যোগের মতোই গুরুত্বের সঙ্গে দেখতে হবে। নাগরিকদের এ ধরনের আবহাওয়ার সঙ্গে খাপ খাওয়ানোর জন্য জনপরিসরে খাওয়ার পানি, বৃক্ষ ও অন্যান্য অবকাঠামো দিয়ে ছায়ার ব্যবস্থা করতে হবে।

আবহাওয়া অধিদপ্তর থেকে চলতি বছরের ফেব্রুয়ারিতে ‘বাংলাদেশের জলবায়ু পরিবর্তনের প্রভাব’ শীর্ষক গবেষণা প্রতিবেদন প্রকাশ করা হয়। এতে বলা হয়, গত ৬০ বছরে এপ্রিলের উষ্ণতা দ্রুত বেড়ে বিপজ্জনক পর্যায়ে পৌঁছে গেছে। এই মাসের বেশির ভাগ সময়জুড়ে দেশের অর্ধেকের বেশি এলাকায় তাপপ্রবাহ বইছে। অন্য বছরগুলোতে এই সময়ে কয়েক দিন পরপর একাধিক কালবৈশাখী, ঝোড়ো হাওয়াসহ বৃষ্টি হয়। এতে তাপমাত্রা কিছুটা হলেও কমে আসে। এবার বৃষ্টি ও বাতাস নেই বললেই চলে। চার দিন ধরে দেশের ৭০ শতাংশ এলাকার সর্বোচ্চ তাপমাত্রা ৩৫ ডিগ্রি সেলসিয়াস অতিক্রম করে গেছে। আর গতকাল দেশের অন্তত ১২টি জেলার সর্বোচ্চ তাপমাত্রা ৪০ ডিগ্রি সেলসিয়াসের বেশি ছিল।

আবহাওয়া অধিদপ্তরের হিসাবে, এপ্রিল মাসে আর্দ্রতা বা বাতাসে জলীয় বাষ্পের পরিমাণ ৭৫ শতাংশ; কিন্তু এ মাসের বেশির ভাগ সময়জুড়ে তা ৮৫ থেকে ৯০ শতাংশের মধ্যে ছিল। গতকাল ঢাকার বাতাসের আর্দ্রতা ছিল ৮৯ শতাংশ।

পূর্ব এশিয়াসহ বিশ্বের বেশির ভাগ দেশে তাপমাত্রা ৪০ ডিগ্রি সেলসিয়াসের বেশি উঠলে দুর্যোগপূর্ণ আবহাওয়া ঘোষণা করা হয়। আর তাপমাত্রা ৩২ ডিগ্রি সেলসিয়াস আর আর্দ্রতা ৩০–এর ওপরে গেলে একে বিপজ্জনক আবহাওয়া হিসেবে ঘোষণা করা হয়।

বাংলাদেশ আবহাওয়া অধিদপ্তর থেকে প্রকাশ করা ২০২২ সালের এক গবেষণায় দেখা যায়, এপ্রিল মাসে তাপপ্রবাহ সবচেয়ে বেশি হচ্ছে। ‘বাংলাদেশে গ্রীষ্মকালীন তাপপ্রবাহের একটি বিশ্লেষণ’ শীর্ষক ওই প্রতিবেদনে অনুযায়ী, রাজশাহী, খুলনা, ঢাকা ও বরিশাল বিভাগে সবচেয়ে বেশি তাপমাত্রা থাকছে। আবহাওয়া অধিদপ্তরের সাবেক আবহাওয়াবিদ আব্দুল মান্নানের নেতৃত্বে ঢাকা বিশ্ববিদ্যালয়, জাহাঙ্গীরনগর বিশ্ববিদ্যালয়, বাংলাদেশ ওশানোগ্রাফিক অ্যান্ড মেরিটাইম ইনস্টিটিউটের বিজ্ঞানীরা যৌথভাবে ওই গবেষণা করেন।

গবেষণায় বলা হয়েছে, ওই উচ্চ গরমের সঙ্গে মানুষের শরীর খাপ খাওয়াতে পারছে না। এতে নানা ধরনের রোগবালাই বেড়ে যাওয়ার পাশাপাশি মৃত্যুর ঝুঁকি বাড়ছে। ওই উচ্চ তাপমাত্রা শহরে খাওয়ার পানি ও বিদ্যুতের সংকট তৈরি করছে। এ ছাড়া ফসলের উৎপাদন কমিয়ে দেওয়া এবং খরা পরিস্থিতি তৈরি হচ্ছে। মানুষের মেজাজ খিটখিটে হওয়া এবং সামাজিক অশান্তি তৈরির ক্ষেত্রেও ওই অতি উষ্ণতা ভূমিকা রাখছে।

আবহাওয়া অধিদপ্তরের আবহাওয়াবিদ বজলুর রশিদ প্রথম আলোকে বলেন, এপ্রিল মাসের আবহাওয়া অতিরিক্ত তাপমাত্রা ও অন্যান্য কারণে মারাত্মক ঝুঁকিপূর্ণ হয়ে উঠছে। ফলে সংশ্লিষ্ট প্রতিষ্ঠানগুলোকে এই সময়ের জনস্বাস্থ্য, কৃষি ও গবাদিপশুর সুরক্ষার জন্য দ্রুত পরিকল্পনা নিতে হবে।

অতি উষ্ণতার বিপদ থেকে রক্ষা পেতে বিশেষজ্ঞরা কৃষিতে অতিরিক্ত সেচের জন্য প্রয়োজনীয় ব্যবস্থা নিতে পরামর্শ দিয়েছেন। একই সঙ্গে গবাদিপশুর জন্য অতিরিক্ত পানি ও ছায়ার ব্যবস্থা করার কথা বলেছেন।

ঢাকা বিশ্ববিদ্যালয়ের উপাচার্য ও ডিজাস্টার সায়েন্স ও ক্লাইমেট রেজিলিয়েন্স বিভাগের অধ্যাপক এ এস এম মাকসুদ কামাল প্রথম আলোকে বলেন, ‘সাধারণত অতিরিক্ত গরমকে আমাদের এখানে সাধারণ আবহাওয়াজনিত সমস্যা হিসেবে দেখা হতো। কিন্তু আমরা যদি বাংলাদেশের সারা বছরে আঘাত হানা দুর্যোগগুলোর দিকে খেয়াল করি, যা মানুষের জীবন ও সম্পদের ক্ষতি করছে, যেমন বন্যা, ঘূর্ণিঝড় ও এপ্রিলের তাপপ্রবাহ আমাদের জীবনের জন্য ক্ষতিকর হয়ে উঠছে। বজ্রপাতকে দুর্যোগ হিসেবে ঘোষণার পর এ বিষয়ে মানুষের সচেতনতা বেড়েছে, মৃত্যু কমেছে। তাপপ্রবাহকেও আমাদের গুরুত্বপূর্ণ দুর্যোগ হিসেবে দেখতে হবে। এ জন্য আমাদের প্রয়োজনীয় কর্মকৌশল নির্ধারণ করতে হবে।’

=== Article 5 ===
URL: https://www.prothomalo.com/lifestyle/recipe/k0w7djvjxb
Title: পিঠা খেতে যেতে পারেন ঢাকার এই তিন দোকানে
Date: 2023-12-21T11:00:00+06:00

কুয়াশামাখা শীতসকালে মাটির চুলায় মা-দাদি-চাচিরা মিলে তৈরি করছেন ভাপা, চিতইসহ কত রকমের পিঠা। ঘ্রাণে ম–ম করছে চারদিক। চুলার গরম আঁচ আর পিঠার লোভে চুলার পাশে বসতেই বাটিতে তুলে দেওয়া হলো খেজুরের গুড় আর নারকেলে ভরপুর ধোঁয়া ওঠা ভাপা পিঠা। ছেলেবেলায় শীত উপভোগের এমন দৃশ্য হয়তো অনেকের স্মৃতির ক্যামেরায় তোলা আছে। এখন এই ব্যস্ত শহুরে জীবনে শীত আর তেমন আনন্দ বয়ে আনতে পারে না। তবে পিঠাপুলি খেতে মন তো চায়ই। বাড়িতে পিঠার জন্য চাল গুঁড়া করা, গুড়ের রস তৈরি, নারকেল কোরানো—আয়োজনের কত ঝামেলা। এসব পিঠাপ্রেমীর কথা মাথায় রেখেই ঢাকা শহরে গড়ে উঠছে পিঠার কিছু দোকান। যেখানে মিলবে চেনা–পরিচিতসহ ভিন্ন স্বাদের নানান পিঠা। জেনে নিন রাজধানীর এমন পিঠার তিনটি দোকানের কথা। যেখানে পাটিসাপটা, মুগপুলি, মালপোয়া, খেজুর পিঠা, বিবিখানাসহ প্রায় সব স্বাদের পিঠাই মিলবে।

খোলা রান্নাঘরের এক পাশে সারি সারি কড়াইয়ে তৈরি হচ্ছে দুই-তিন রকমের চিতই। অন্যপাশে তৈরি হচ্ছে ভাপা। পিঠাপ্রেমীদের চোখের সামনেই তাঁদের চাহিদামতো একের পর এক পিঠা তৈরি করে দিচ্ছিলেন ‘আড্ডা প্রবর্তনা’র কর্মী নাইম, পলিসহ বেশ কয়েকজন কর্মী। জায়গাটি মোহাম্মদপুরের স্যার সৈয়দ রোডে। পয়লা অগ্রহায়ণ থেকে সেখানে চলছে ‘পিঠা উৎসব ১৪৩০’। শীতজুড়েই চলবে এই আয়োজন—জানান আড্ডা প্রবর্তনার অপারেশন ম্যানেজার শাহানাজ পারভিন। তিনি বলেন, ‘খুব বড় কিছু না হলেও উৎসব উৎসব ভাবটা আমরা আনতে পেরেছি। পিঠাপ্রেমীরা প্রায় প্রতিদিনই আসছেন, উপভোগ করছেন।’ মেনুতে রয়েছে প্রায় ১৪ রকমের পিঠা। কার্তিকশাইল ও কটক চালের গুঁড়া দিয়ে তৈরি দুই রকমের ভাপা, চিতই, পাটিসাপটা, পুলি ছাড়াও এখানে পাবেন তিন রকমের তেলের পিঠা। এখানে বিশেষ আয়োজনে আরও থাকছে তিলের পিঠা। অতিথিদের বসার জন্য প্রবর্তনার নিচতলায় টেবিল–চেয়ারের ব্যবস্থা থাকলেও দোতলার ঘরজুড়ে পাতা রয়েছে পাটি। সেখানে বসে পিঠা খেতে খেতে আড্ডাটা বেশ ভালোই জমাতে পারবেন। শীতজুড়েই এই পিঠা উৎসব চলবে।

বিন্নি চালের পাটিসাপটা পিঠাকে চাকমারা বলেন চেচমা পিঠা। এমন ভিন্ন রকম ও স্বাদের আরও চার-পাঁচ রকমের পিঠার স্বাদ উপভোগ করতে চাইলে চলে যেতে পারেন রাজধানীর পূর্ব কাজীপাড়ার চার বোনের রেস্তোরাঁ ‘হেবাং’–এ। চাকমা ভাষায়—বড়া পিঠা, কলা পিঠা ও হোগা পিঠাসহ এখানে পাবেন বিভিন্ন মজাদার পিঠা। এখানকার পিঠা বানাতে ব্যবহার করা হচ্ছে বিন্নি চাল আর তৈরি হচ্ছে আদিবাসীদের নিজস্ব পদ্ধতিতে—জানালেন হেবাং-এর কর্মচারী শতাব্দী চাকমা। বাঙালিয়ানা পিঠার বাইরে যাঁরা একটু অন্যরকম স্বাদের পিঠা খেতে চান, তাঁদের সাদরে আমন্ত্রণ জানিয়ে শতাব্দী চাকমা বলেন, যাঁরা হালকা মিষ্টি পছন্দ করেন, তাঁদের এই পিঠাগুলো খুব ভালো লাগবে।

ঢাকার নানান জায়গায় রয়েছে পিঠার দোকান। তবে অনেক ধরনের পিঠা এক ছাদের নিচে পেতে চাইলে চলে যেতে পারেন বেইলি রোডের ‘পিঠাঘর’–এ। মিষ্টি, ঝাল, টক বা নোনতা—কোন স্বাদের পিঠা চাই? সবই মিলবে সেখানে। বাহারি কাঁটা পিঠা থেকে শুরু করে গোলাপ পিঠা, পান পিঠা, পনির পিঠা, তিল ও তেলের পিঠা, দুধে ডোবানো চিতই কিংবা কলা পিঠা, রসকদম বা রস ফুল পিঠা—সবই পেয়ে যাবেন সেখানে।

=== Article 6 ===
URL: https://www.prothomalo.com/politics/3u6c10kytw
Title: ভোট বর্জন ও সরকারকে অসহযোগিতার আহ্বান গণতন্ত্র মঞ্চের
Date: 2023-12-21T20:07:51+06:00

দ্বাদশ জাতীয় সংসদ নির্বাচন বর্জন করতে ভোটারদের প্রতি আহ্বান জানিয়েছে গণতন্ত্র মঞ্চ। মঞ্চের নেতারা বলেছেন, জনগণের ভোটাধিকার হরণ করার নির্বাচনে কোনো দেশপ্রেমিক মানুষ ভোট দিতে পারে না। এটি একতরফা ও একটি তামাশার নির্বাচন। তাই এই সরকারকে সব দিক থেকে অসহযোগিতা করতে হবে।

এর আগে দ্বাদশ জাতীয় সংসদ নির্বাচন বর্জনে ভোটারদের প্রতি আহ্বান জানিয়েছিল বিএনপি। একই সঙ্গে দলটি সরকারকে ‘সব ক্ষেত্রে’ অসহযোগিতা করার জন্য জনগণকে অনুরোধ করেছে। গতকাল বুধবার দুপুরে এক ভার্চ্যুয়াল সংবাদ সম্মেলনে এ আহ্বান জানান দলটির যুগ্ম মহাসচিব রুহুল কবির রিজভী।

এর এক দিন পর আজ বৃহস্পতিবার দুপুরে ‘একতরফা ভোট বর্জন করুন’ এ আহ্বান নিয়ে জাতীয় প্রেসক্লাবের সামনে থেকে গণতন্ত্র মঞ্চের গণসংযোগ–পূর্ব সমাবেশে নেতারাও ভোট বর্জনের কথা বলেন। সমাবেশে সভাপতিত্ব করেন গণতন্ত্র মঞ্চের সমন্বয়ক জোনায়েদ সাকি।

সমাবেশে গণতন্ত্র মঞ্চের নেতারা বলেন, সরকার জাতীয় পার্টিকে আগামী সংসদের মেকি (নকল) বিরোধী দল বানানোর চেষ্টা করছে। জাতীয় পার্টির অফিস ও জি এম কাদেরকে পুলিশ-গোয়েন্দা সংস্থার লোক দিয়ে ঘেরাও করে তাদের ‘ভিক্ষার সিট’ নিতে বাধ্য করা হয়েছে।

গণতন্ত্র মঞ্চের নেতারা আরও বলেন বিএনপি, গণতন্ত্র মঞ্চসহ ৬৩টি দল নির্বাচন বয়কট করেছে। সরকারের অধীনে বিরোধী দলগুলো কোনো নির্বাচনে অংশগ্রহণ করবে না। নির্বাচন কমিশনের অসাংবিধানিক ও অগণতান্ত্রিক সিদ্ধান্ত সভা-সমাবেশের ওপর নিষেধাজ্ঞা জনগণ মানেনি। এ জন্য সরকার নানা অপকৌশল ও নাশকতার আশ্রয় নিয়েছে।

সমাবেশে বক্তব্য দেন নাগরিক ঐক্যের সাধারণ সম্পাদক শহীদুল্লাহ কায়সার, ভাসানী অনুসারী পরিষদের সদস্যসচিব হাবিবুর রহমান, বাংলাদেশের বিপ্লবী ওয়ার্কার্স পার্টির রাজনৈতিক পরিষদের সদস্য আকবর খান, জাতীয় সমাজতান্ত্রিক দলের (জেএসডি) সিনিয়র যুগ্ম সাধারণ সম্পাদক কামাল উদ্দীন পাটোয়ারী ও রাষ্ট্র সংস্কার আন্দোলনের সাংগঠনিক সমন্বয়ক ইমরান ইমন।

সভা পরিচালনা করেন গণসংহতি আন্দোলনের কেন্দ্রীয় সম্পাদকমণ্ডলীর সদস্য তরিকুল সুজন। সমাবেশ শেষে মতিঝিল পর্যন্ত একটি মিছিল করে গণতন্ত্র মঞ্চ।

বাংলাদেশের ছয়টি রাজনৈতিক দল ও সংগঠন নিয়ে গঠিত একটি রাজনৈতিক জোট গণতন্ত্র মঞ্চ। দল ও সংগঠনগুলো হলো জাতীয় সমাজতান্ত্রিক দল, নাগরিক ঐক্য, বিপ্লবী ওয়ার্কার্স পার্টি, গণসংহতি আন্দোলন, ভাসানী অনুসারী পরিষদ ও রাষ্ট্র সংস্কার আন্দোলন।

=== Article 7 ===
URL: https://www.prothomalo.com/bangladesh/district/ilie8yd3x6
Title: নাটোরে নির্ভয়ে ভোট দিতে যাওয়ার আহ্বান নির্বাচন কমিশনার রাশেদার
Date: 2023-12-21T21:53:37+06:00

‘আপনারা নির্ভয়ে ভোটকেন্দ্রে ভোট দিতে আসবেন, আমরা সেই পরিবেশ তৈরি করেছি। যদি কেউ ভয় দেখান বা হুমকিধমকি দেন, তাহলে তিনি অপরাধী হিসেবে গণ্য হবেন। আইন অনুসারে তাঁর বিরুদ্ধে ব্যবস্থা নেওয়া হবে।’

নাটোর জেলা প্রশাসকের সম্মেলনকক্ষে আজ বৃহস্পতিবার দুপুরে দ্বাদশ জাতীয় সংসদ নির্বাচনে দায়িত্বপ্রাপ্ত প্রিজাইডিং কর্মকর্তা ও প্রতিদ্বন্দ্বী প্রার্থী এবং আইনশৃঙ্খলা রক্ষাকারী বাহিনীর সদস্যদের সঙ্গে মতবিনিময় সভায় সাংবাদিকদের সঙ্গে কথা বলার সময় নির্বাচন কমিশনার রাশেদা সুলতানা ভোটারদের উদ্দেশে এসব কথা বলেন।

সাংবাদিকেরা ভোট দিতে যাওয়া নিয়ে ভোটারদের আতঙ্কের কথা জানালে রাশেদা সুলতানা বলেন, আগে ভোটারদের হুমকি দেওয়া হলে হুমকিদাতার বিরুদ্ধে আইনগত ব্যবস্থা নেওয়ার সুযোগ ছিল না। কমিশন নতুন আইন করেছে। আইনে হুমকিদাতাকে অপরাধী সাব্যস্ত করে শাস্তি দেওয়ার বিধান রয়েছে। ভোটাররা ভোটকেন্দ্রে গিয়ে তাঁদের পছন্দের প্রার্থীকে ভোট দিতে পারবেন।

মতবিনিময় সভায় অংশ নেওয়া নাটোর-১ আসনের স্বতন্ত্র প্রার্থী আবুল কালাম বলেন, ‘আমি কমিশনকে জানিয়েছি, নৌকার প্রার্থীর লোকজন আমাকে ও আমার কর্মীদের হয়রানি করছে। এ ব্যাপারে আমি সংশ্লিষ্টদের কাছে তিনটি অভিযোগ দিয়েছি। অভিযোগের ব্যাপারে ব্যবস্থা নেওয়ার দাবি জানিয়েছি। কমিশনার তাৎক্ষণিক রিটার্নিং কর্মকর্তাকে ব্যবস্থা নেওয়ার নির্দেশ দিয়েছেন।’

নাটোর-২ আসনের স্বতন্ত্র প্রার্থী ও সাবেক প্রতিমন্ত্রী আহাদ আলী সরকার প্রথম আলোকে জানান, তিনি নির্বাচন কমিশনারকে আচরণবিধির ব্যাপারে দেওয়া অভিযোগগুলোয় দ্রুত ব্যবস্থা নিতে অনুরোধ করেছি। তাঁর কথার সূত্র ধরে নৌকার প্রার্থী শফিকুল ইসলাম বলেন, ‘আমি নাকি শুধু শুধু দরখাস্ত দিয়ে যাচ্ছি। আমি আইন মানতে পছন্দ করি বলেই দরখাস্ত দিচ্ছি। এতে তো অন্যায় করিনি। কমিশন আমার বক্তব্য আন্তরিকভাবে শুনেছে এবং মিলেমিশে নির্বাচন করতে বলেছে। নির্বাচন কমিশনার আমাদের বলেছেন, “আপনারা মিলেমিশে শান্তিপূর্ণভাবে ভোট না করলে আপনাদের মানসম্মান যাবে, আমাদের মানসম্মান যাবে এমনকি প্রধানমন্ত্রীর মানসম্মান যাবে।”’

নাটোর-২ আসনের জাতীয় পার্টির প্রার্থী নুরুন্নবী মৃধা প্রথম আলোকে বলেন, ‘আমি প্রতিদ্বন্দ্বী প্রার্থীদের আচরণবিধি লঙ্ঘনের ঘটনা তুলে ধরেছি। এ ব্যাপারে কার্যকর পদক্ষেপ নিতে বলেছি। ভোটারদের নিরাপদে ভোট দিতে ও ভোট দিয়ে বাড়ি যেতে পারার নিশ্চয়তা দেওয়ার অনুরোধ করেছি। নির্বাচন কমিশনার সংশ্লিষ্টদের এ ব্যাপারে সজাগ থাকার নির্দেশ দিয়েছেন।’

সভায় উপস্থিত ছিলেন রাজশাহী রেঞ্জের উপমহাপুলিশ পরিদর্শক আনিসুর রহমান, অতিরিক্ত বিভাগীয় কমিশনার জসিম উদ্দিন হায়দার, জেলা রিটার্নিং কর্মকর্তা ও জেলা প্রশাসক আবু নাছের ভূঁঞা, পুলিশ সুপার তারিকুল ইসলাম।

=== Article 8 ===
URL: https://www.prothomalo.com/education/examination/n4ra9xl3wx
Title: গণিত উত্তরপত্রে সমাধান করে দেখাতে হবে
Date: 2025-12-21T14:30:00+06:00

গণিত: পরামর্শ

প্রাথমিক বিদ্যালয়–শিক্ষার্থী মেধা যাচাই পরীক্ষায় গণিত বিষয়টি গুরুত্বপূর্ণ। পরীক্ষার বরাদ্দ সময় ২ ঘণ্টা ৩০ মিনিট। মনে রেখো, গণিতে ১১টি প্রশ্নের উত্তর লিখতে হবে।

জরুরি তথ্য

গণিতে ৪ থেকে ৯ ও ১১ নম্বর প্রশ্নের উত্তর দেওয়ার ক্ষেত্রে উত্তরপত্রে সমাধান করে দেখাতে হবে। কোনো শিক্ষার্থী উল্লিখিত কোনো প্রশ্নের সমাধান না দেখিয়ে শুধু উত্তর লিখলে ওই প্রশ্নের উত্তরে কোনো নম্বর পাবে না।

প্রশ্ন নম্বর–১

গণিতের প্রথম প্রশ্নটিতে থাকবে ১০টি বহুনির্বাচনি প্রশ্ন। নম্বর থাকবে ১০। চারটি বিকল্প উত্তর থেকে সঠিক উত্তরটি বেছে নিতে হবে। সঠিক উত্তরের নম্বরটি খাতায় লিখতে হবে। তাড়াহুড়া না করে প্রশ্ন ভালোভাবে পড়বে। ছোট ছোট অঙ্কও করে নিতে হবে। সঠিক উত্তরটি বের করে নেবে।

যেমন: সাতটি সংখ্যার গড় ১৭২ হলে, সংখ্যাগুলোর যোগফল কত?

প্রশ্ন নম্বর–২

শূন্যস্থান পূরণ করতে হবে ১০টি বাক্যের। এ ক্ষেত্রে পাঠ্যবইয়ের ভেতরের তথ্যগুলো বেশ সহায়ক হবে। শূন্যস্থান পূরণে পূর্ণ বাক্যটি লিখতে হয়। শূন্যস্থানের শব্দটির নিচে আন্ডারলাইন করে নিতে হয়।

যেমন: সামান্তরিকের কর্ণদ্বয় পরস্পরকে সমদ্বিখণ্ডিত করে।

প্রশ্ন নম্বর–৩

১৬টি সংক্ষিপ্ত প্রশ্নের উত্তর দিতে হবে। এ ক্ষেত্রে ছোট ছোট প্রশ্ন থাকবে। বিভিন্ন রাশির সংজ্ঞা থাকতে পারে। পাঠ্যবইয়ের ভেতরের তথ্যগুলো আয়ত্ত করলে এ ধরনের প্রশ্নের উত্তর দেওয়া সহজ হবে। তবে সবকিছুরই স্পষ্ট ধারণা রাখতে হবে।

যেমন: মৌলিক সংখ্যা কী?

২৫% কে সাধারণ ভগ্নাংশে প্রকাশ কর।

প্রশ্ন নম্বর–৪

চার প্রক্রিয়া–সম্পর্কিত সমস্যাবলি থেকে একটি প্রশ্ন থাকবে। এ ক্ষেত্রে বন্ধনী ব্যবহারের নিয়ম সঠিকভাবে জেনে সমস্যাগুলোর সমাধান করতে হবে। ঐকিক নিয়মের সমস্যাগুলো সমাধান করার কৌশল জেনে নিতে হবে।

প্রশ্ন নম্বর–৫

লসাগু ও গসাগু নির্ণয়–সম্পর্কিত একটা প্রশ্ন থাকবে। গুণনীয়ক ও গুণিতক বের করার নিয়ম নিশ্চয় সবার জানা আছে।

প্রশ্ন নম্বর–৬

সাধারণ ভগ্নাংশ বা দশমিক ভগ্নাংশ থেকে একটি প্রশ্নের উত্তর দিতে হবে। এ ক্ষেত্রে প্রকৃত, অপ্রকৃত ও মিশ্র ভগ্নাংশ শব্দগুলোর পরিচয় জেনে নিতে হবে। ভগ্নাংশের যোগ, বিয়োগ, গুণ ও ভাগ কীভাবে করতে হয়, তা শুদ্ধ করে জেনে নেবে। যোগ, বিয়োগ, গুণ ও ভাগ চিহ্নগুলো একই অঙ্কে থাকলে প্রথমে ভাগের কাজ, তারপর গুণ, তারপর যোগ ও বিয়োগের কাজ করতে হয়। দশমিক ভগ্নাংশের যোগ, বিয়োগ, গুণ ও ভাগের নিয়মগুলো স্পষ্টভাবে জেনে নিতে হবে।

প্রশ্ন নম্বর–৭

গড়–সম্পর্কিত একটি প্রশ্ন থাকবে। গড় দেওয়া থাকলে সমষ্টি কীভাবে নির্ণয় করতে হয় জানো তো?

প্রশ্ন নম্বর–৮

শতকরা থেকে একটি প্রশ্ন থাকবে। এ ধরনের গাণিতিক সমস্যাগুলো সমাধান করতে সূত্র ব্যবহার করা যায়। আবার ঐকিক নিয়মেও করা যায়। তোমার কাছে যে নিয়মটা সহজ মনে হবে, সে অনুযায়ী সমাধান করবে।

প্রশ্ন নম্বর–৯

পরিমাপ/সময়/(আয়ত/সামান্তরিক/ত্রিভুজ)-এর ক্ষেত্রফল পরিমাপ–সম্পর্কিত সমস্যা থেকে একটি প্রশ্নের উত্তর দিতে হবে। দৈর্ঘ্য, ওজন ও আয়তন পরিমাপের এককগুলোর মধ্যে পারস্পরিক সম্পর্কগুলো জানতেই হবে, তা না হলে এক ধরনের একক থেকে আরেক ধরনের এককে রূপান্তর করা যাবে না। আয়ত, সামান্তরিক, ত্রিভুজ ইত্যাদির ক্ষেত্রফল নির্ণয়ের জন্য নির্দিষ্ট সূত্র আছে। এগুলো আয়ত্ত করতে হবে। এসব রাশির চিত্রগুলো আঁকার কৌশল জানতে হবে। এদের বৈশিষ্ট্যগুলো মাথায় রাখতে হবে।

সময়সংক্রান্ত গাণিতিক সমস্যাবলির সমাধানেও এক ধরনের একক থেকে আরেক ধরনের এককে রূপান্তর করার জন্য এককগুলোর মধ্যকার সম্পর্ক ভালোভাবে জেনে রাখবে। কোন মাস কত দিনে হয়, অধিবর্ষ কত দিনের হয়, সে সম্পর্কে পরিপূর্ণ ধারণা রাখতে হবে।

প্রশ্ন নম্বর–১০

জ্যামিতিতে চতুর্ভুজ, আয়ত, বর্গ, সামান্তরিক, ট্রাপিজিয়াম, রম্বস, বৃত্ত ইত্যাদির সংজ্ঞা ও এদের বৈশিষ্ট্য পরিষ্কারভাবে জানতে হবে। বৃত্তের বিভিন্ন অংশ, যেমন পরিধি, কেন্দ্র, চাপ, জ্যা, ব্যাস, ব্যাসার্ধ ইত্যাদির পরিচয় জানো তো? সঠিক চিত্র আঁকার কৌশল রপ্ত করতে হবে। চিত্র আঁকতে পেনসিলের মাথা চিকন রাখতে হবে। চিত্র আঁকতে ভালো কম্পাস ব্যবহার করতে হবে। ভালো কম্পাস মানে দামি কম্পাস নয়। নড়বড়ে কম্পাস না হলেই হলো।

প্রশ্ন নম্বর–১১

উপাত্ত বিন্যস্তকরণ থেকে প্রশ্ন আসবে। সারণি তৈরি করার নিয়ম এত দিনে তোমাদের জানা হয়ে গেছে। আয়তলেখ আঁকার নিয়মও তোমাদের জানা আছে। তবে আঁকার সময় একটু যত্নশীল হতে হবে, এটা মনে রাখলেই চলবে।

মনে রাখবে, প্রতিটি প্রশ্নের মধ্যে ক, খ, গ ইত্যাদি অংশ থাকবে। মাথা ঠান্ডা রেখে প্রতিটি প্রশ্নের উত্তর সুন্দরভাবে দেবে।

রমজান মাহমুদ, সিনিয়র শিক্ষক, গবর্নমেন্ট সায়েন্স হাইস্কুল, ঢাকা

=== Article 9 ===
URL: https://www.prothomalo.com/technology/cyberworld/ucjx08jmh6
Title: মাইক্রোসফটের কো-পাইলট কি মিথ্যা তথ্য ছড়াচ্ছে?
Date: 2023-12-21T12:00:00+06:00

বিশ্বে জেনারেটিভ এআইয়ের (চ্যাটবট) জনপ্রিয়তার শুরু চ্যাটজিপিটি থেকে। অনেকে এখন গুগলের পরিবর্তে চ্যাটজিপিটি এবং বার্ডের মতো কৃত্রিম বুদ্ধিমত্তা বা এআই প্রযুক্তি বেছে নিচ্ছেন প্রশ্ন করার বা তথ্য খোঁজার জন্য। কিন্তু এআই প্রোগ্রাম থেকে পাওয়া তথ্য কতটা সঠিক, তা নিয়ে প্রশ্ন থেকে যায়। সম্প্রতি মাইক্রোসফটের চ্যাটবট কো-পাইলটের (আগে বিং চ্যাট নাম ছিল) বিরুদ্ধে অভিযোগ করা হয়েছে, একাধিক দেশের নির্বাচন নিয়ে মিথ্যা তথ্য ছড়াচ্ছে এটি।

কো-পাইলটের মতো এআইগুলো কতটা সঠিক, তা নিয়ে সম্প্রতি গবেষণা করেছে দুটি অলাভজনক প্রতিষ্ঠান। দেখা গেছে, বিভিন্ন দেশের নির্বাচনের বিষয়ে প্রতি তিনটি প্রশ্নের একটিতেই ভুল উত্তর দিয়ে বসে আছে চ্যাটবটগুলো। শুধু তা-ই নয়, কিছু বিষয়ে সম্পূর্ণ বানিয়ে উত্তর দিয়েছে মাইক্রোসফটের কো-পাইলট।

গবেষণার তথ্য অনুযায়ী, জার্মানির রাজনীতিবিদ হুবার্ট আইওয়াঙ্গারকে নিয়ে অসত্য তথ্য ছড়ানো হয়েছে, তিনি নাকি করোনাভাইরাসের টিকা নিয়ে মানুষকে বিভ্রান্ত করার জন্য লিফলেট বিতরণ করেছেন। এই তথ্যের কোনো সত্যতা নেই। তথ্যটি সম্পূর্ণ বানিয়ে বলেছে কো-পাইলট।

২০২৩ সালে হুবার্ট আইওয়াঙ্গারকে নিয়ে একটি সংবাদ প্রকাশিত হয়েছিল যে তিনি প্রায় ৩০ বছর আগে জার্মানিতে অ্যান্টি-সেমেটিক লিফলেট বিতরণ করেছিলেন। হয়তো এই তথ্যকেই কোনোভাবে করোনাভাইরাসের ঘটনার সঙ্গে মিলিয়ে ফেলেছে মাইক্রোসফটের এআই। এআই যখন এক তথ্যের সঙ্গে আরেক তথ্যকে মিলিয়ে ফেলে, তখন এই ঘটনাকে বলা হয় দৃষ্টিভ্রম বা হ্যালুসিনেশন।

এ ছাড়া গবেষণার সময় করা ৪০ শতাংশ প্রশ্ন এড়িয়ে গেছে কো-পাইলট এবং অনেক ক্ষেত্রে ভুল শুধরে দেওয়ার পর আবারও ভুল উত্তর দিয়েছে। তাই কোনো দেশের নির্বাচনের বিষয়ে এআই থেকে তথ্য পেলে তা আগে যাচাই করে নেওয়া উচিত বলে মত দিয়েছেন গবেষকেরা।সূত্র: ম্যাশেবল

=== Article 10 ===
URL: https://www.prothomalo.com/technology/gadget/mn7qwfcpp5
Title: পপকর্ন ‘খেতে খেতে’ সেলফি তুলছে এই রোবট
Date: 2023-12-21T18:08:11+06:00

অল্টার–৩ নামের একটি রোবট সম্প্রতি তৈরি করা হয়েছে। এই রোবটের শরীর ৪৩টি অক্ষের ওপরে নিয়ন্ত্রিত হয়। আমাদের পৃথিবী একটি অক্ষের ওপরে ঘোরে, তাহলে ভাবুন ৪৩টি অক্ষ মানে রোবটটি কতভাবে ঘুরতে পারে, নড়াচড়া করতে পারে। রোবটের প্রতিটি চোখে আছে শক্তিশালী ক্যামেরা। কন্ট্রোল সিস্টেমের মাধ্যমে রোবটের শরীরকে নিয়ন্ত্রণ করতে সিরিয়াল পোর্টের মাধ্যমে নির্দেশ বা কমান্ড পাঠাতে হয়।

জাপানের টোকিও বিশ্ববিদ্যালয়ের একদল গবেষক রোবটটি তৈরি করেছেন। কৃত্রিম বুদ্ধিমত্তা (এআই) প্রযুক্তিনির্ভর লার্জ ল্যাঙ্গুয়েজ মডেল (এলএলএম) ও রোবটের মধ্যে একটি সেতু তৈরি করতে একে দারুণ এক উদাহরণ হিসেবে বিবেচনা করা হচ্ছে। প্রচলিত যন্ত্রাংশ বা হার্ডওয়্যারনির্ভর নিয়ন্ত্রণের সঙ্গে মানবিক অঙ্গভঙ্গি করতে বেশ পারদর্শী এই রোবট।

অল্টার–৩ একটি হিউম্যানয়েড বা মানবাকৃতির রোবট। ২০১৬ সালে এ ধরনের রোবট তৈরি করা হয়। গবেষকেরা এখন জিপিটি-৪ ব্যবহার করছেন রোবটকে বিভিন্ন সিমুলেশনের মাধ্যমে নির্দেশনা দেওয়ার জন্য। এখন বার্তা পেয়েই রোবটটি সেলফি তুলতে পারে। টেনিস বল দূরে ছুড়তে পারে। পপকর্ন খাওয়ার মতো কাজ আর এয়ার গিটার বাজানো এখন এক মুহূর্তের ব্যাপার রোবটটির জন্য।

আগে রোবটদের এই ধরনের কাজের জন্য ভিন্ন ও নির্দিষ্ট প্রোগ্রামিং সংকেত (কোডিং) প্রয়োজন হতো। জিপিটি-৪–এর মধ্যে থাকায় আর কোডিং লাগছে না। সাধারণ ভাষার নির্দেশনা থেকে রোবট শিখে নিচ্ছে নিজের মতো করে। কৃত্রিম বুদ্ধিমত্তাচালিত রোবটেরা প্রাথমিকভাবে কম্পিউটারের সঙ্গে জীবন ও রোবটের মধ্যে মৌলিক যোগাযোগ সহজ করছে। এলএলএম ব্যবহার করে রোবটদের মানুষের মতো প্রতিক্রিয়া বোঝার চেষ্টা করা হচ্ছে।

প্রোগ্রামিং সংকেত ব্যবহারের মাধ্যমে রোবটের মধ্যে শরীরে মানুষের ক্রিয়াকলাপ স্থাপন করা হচ্ছে। মানুষের মতো রোবটকে এখন সরাসরি নিয়ন্ত্রণ করা সম্ভব। রোবটটি একটি ভিত্তির ওপর স্থির থাকে, হাঁটতে পারে না। যদিও হাঁটার মতো শারীরিক নড়াচড়া অনুকরণ করতে পারে। শব্দ নিয়ে নির্দেশনা দিলেই রোবটটি গান বাজানোর মতো কাজ করতে পারে।

এলএলএম ব্যবহার না করলে সাধারণভাবে ৪৩টি অক্ষযুক্ত রোবটকে নিয়ন্ত্রণ করতে অনেক কোডিংয়ের প্রয়োজন হতো। এখন সহজে কাঙ্ক্ষিত গতিবিধি বর্ণনা করে মৌখিক নির্দেশনা দিলেই রোবটটি সাড়া দেয়। বাক্য বা প্রম্পটের মাধ্যমে এলএলএমকে পাইথন কোড তৈরি করার নিদের্শনা দিলেই সেই কোড অ্যান্ড্রয়েড ইঞ্জিনের মাধ্যমে বাস্তবে দেখা যায়।

অল্টার–৩ তার মেমোরিতে বিভিন্ন ক্রিয়াকলাপ ধরে রাখে। গবেষকেরা পরবর্তী সময়ে ক্রিয়ার ইতিহাস সামঞ্জস্য করতে পারেন। সময়ের সঙ্গে সঙ্গে রোবটটির নড়াচড়া দ্রুত, মসৃণ ও আরও সঠিক হতে থাকে।

গবেষকেরা সেলফি তোলার জন্য সাধারণ ভাষায় নির্দেশ দিলে রোবটটি চেহারায় আনন্দময় হাসি এনে চোখ-মুখ আলোড়িত করে ছবি তোলার অভিব্যক্তি দিতে পারে। গতিশীল ভঙ্গি অবলম্বন করে দ্রুত শরীরের ওপরের অংশকে সামান্য বাঁ দিকে ঘুরিয়ে ফোন ধরার মতো অনুকরণ করে ডান হাত উঁচু করতে পারে।

রোবটবিজ্ঞানের গবেষণায় এলএলএম ব্যবহার করার মাধ্যমে মানুষ ও রোবটের মধ্যে সংযোগে নতুন দিগন্ত উন্মোচিত হয়েছে বলে গবেষকেরা দাবি করছেন। অল্টার–৩ পপকর্নের প্যাকেট হাতে নিয়ে খাওয়ার ভঙ্গি করতে পারে। অতিরঞ্জিত মুখের অভিব্যক্তি আর অঙ্গভঙ্গি দেখে বিস্মিত হতে হয়। ক্যামেরা-সজ্জিত অল্টার–৩ মানুষকে দেখতে পারে। গবেষকেরা দেখেছেন, রোবটটি মানুষের প্রতিক্রিয়া পর্যবেক্ষণ করে তার আচরণ অনুকরণ করতে পারে। এই রোবট ভূত দেখার মতো অভিব্যক্তিসহ বিভিন্ন প্রাণীকে অনুকরণ করতে পারে। এমনকি মানুষের কথা শুনতে শুনতে চোখ-মুখে নিজের অভিব্যক্তি প্রকাশ করতে পারে অল্টার–৩। আর্কাইভ নামের জার্নালে অল্টার–৩–এর ওপরে একটি গবেষণাপত্র প্রকাশিত হয়েছে।সূত্র: টেক এক্সপ্লোর ডটকম

